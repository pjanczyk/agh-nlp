



Dz.U. z 2003 r. Nr 175, poz. 1693
                                       
                                       
                                       
                                 U S T A W A
                          z dnia 29 sierpnia 2003 r.
                                       
  o zmianie ustawy o restrukturyzacji finansowej górnictwa siarki oraz ustawy
                           - Prawo ochrony środowiska
                                       
                                    Art. 1.
W ustawie z dnia 14 lipca 2000 r. o restrukturyzacji finansowej górnictwa
siarki (Dz.U. Nr 74, poz. 856) wprowadza się następujące zmiany:
1) w art. 5 dodaje się ust. 3 w brzmieniu:
     "3. Zwalnia się jednostki likwidujące zakłady górnicze z wpłat z zysku po
       opodatkowaniu podatkiem dochodowym na rzecz budżetu państwa,
       określonych w ustawie z dnia 31 stycznia 1989 r. o gospodarce
       finansowej przedsiębiorstw państwowych, w takiej wysokości, jaka wynika
       z umorzonych zobowiązań powstałych w wyniku działalności likwidacyjnej
       tych jednostek.";
2) art. 7 otrzymuje brzmienie:
       "Art. 7. 1. Minister właściwy do spraw gospodarki sprawuje nadzór nad
              przebiegiem likwidacji zakładów górniczych, w szczególności
              wyraża akceptację dla programów likwidacji jednostek oraz
              rocznych planów likwidacji zakładu górniczego, analizuje
              przedkładane mu roczne sprawozdania z dotychczasowej realizacji
              likwidacji zakładu górniczego oraz miesięczne rozliczenia
              otrzymanych rat dotacji.
         2. Na terenach jednostek prowadzi się prace mające na celu:
           1) likwidację zakładów górniczych w rozumieniu przepisów ustawy z
             dnia 4 lutego 1994 r. – Prawo geologiczne i górnicze (Dz.U. Nr 27,
             poz. 96, z późn. zm.)[1],
           2) rekultywację terenów pogórniczych w rozumieniu przepisów o
             ochronie gruntów rolnych i leśnych.
         3. Wydatki na prace, o których mowa w ust. 1, są finansowane ze
           środków Narodowego Funduszu Ochrony Środowiska i Gospodarki Wodnej
           w wysokości nieprzekraczającej dotacji określonej na ten cel w
           rocznym planie finansowym tego funduszu, stanowiącym załącznik do
           ustawy budżetowej na dany rok.".
                                    Art. 2.
W ustawie z dnia 27 kwietnia 2001 r. - Prawo ochrony środowiska (Dz.U. Nr 62,
poz. 627 i Nr 115, poz. 1229, z 2002 r. Nr 74, poz. 676, Nr 113, poz. 984, Nr
153, poz. 1271 i Nr 233, poz. 1957 oraz z 2003 r. Nr 46, poz. 392 i Nr 80, poz.
717 i 721) wprowadza się następujące zmiany:
1) w art. 410 w ust. 1 po pkt 5 dodaje się pkt 5a w brzmieniu:
     "5a) wydatki, o których mowa w art. 7 ust. 2 ustawy z dnia 14 lipca 2000
     r.
          o restrukturyzacji finansowej górnictwa siarki (Dz.U. Nr 74, poz.
         856),";
2) w art. 411 dodaje się ust. 1a i 1b w brzmieniu:
      "1a. Finansowanie celów określonych w art. 410 ust. 1 pkt 5a odbywa się w
         formie dotacji. Ogólną kwotę środków przeznaczanych na ten cel określa
         roczny plan finansowy Narodowego Funduszu. Wysokość dotacji określa
         szczegółowy harmonogram prac likwidacyjnych i rekultywacyjnych
         obejmujący rodzaj i zakres zadań, wysokość niezbędnych nakładów i czas
         ich realizacji zatwierdzony przez Narodowy Fundusz.
      1b. Dotacja, o której mowa w ust. 1a, wykorzystana niezgodnie ze
         szczegółowym harmonogramem prac likwidacyjnych i rekultywacyjnych
         podlega zwrotowi do Narodowego Funduszu.".
                                    Art. 3.
Ustawa wchodzi w życie po upływie 14 dni od dnia ogłoszenia.
-------------------------------------------------------------------------------[1]
Zmiany ustawy zostały ogłoszone w Dz.U. z 1996 r. Nr 106, poz. 496, z 1997
 r.  Nr  88, poz. 554, Nr 111, poz. 726 i Nr 133, poz. 885, z 1998 r.  Nr  106,
 poz.  668, z 2000 r. Nr 109, poz. 1157 i Nr 120, poz. 1268, z 2001 r. Nr  110,
 poz.  1190,  Nr 115, poz. 1229 i Nr 154, poz. 1800 oraz 2002 r. Nr  113,  poz.
 984,  Nr  117, poz. 1007, Nr 153, poz. 1271, Nr 166, poz. 1360 i Nr 240,  poz.
 2055.
