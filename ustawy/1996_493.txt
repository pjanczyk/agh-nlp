



Dz.U. z 1996 r. Nr 106, poz. 493
                                    
                                    
                                 USTAWA
                       z dnia 8 sierpnia 1996 r.
                   o urzędzie Ministra Skarbu Państwa
                                    
                                    
                               Rozdział 1
                     Urząd Ministra Skarbu Państwa
                                    
                                Art. 1.
 1. Do zadań Ministra Skarbu Państwa należy inicjowanie polityki Państwa w 
   zakresie gospodarowania mieniem Skarbu Państwa oraz państwowych 
   osób prawnych, w tym prywatyzacji tego mienia, oraz ochrony interesów 
   Skarbu Państwa, jak również jej realizacja oraz zapewnienie koordynacji 
   działań w tym zakresie.
 2. Minister Skarbu Państwa może również inicjować politykę Państwa w zakresie
   przekształceń własnościowych mienia komunalnego.
 3. Minister Skarbu Państwa jest właściwy w sprawach dotyczących gospodarowania
   mieniem Skarbu Państwa i ochrony interesów Skarbu Państwa, za 
   wyjątkiem spraw, które na mocy odrębnych przepisów należą do innych 
   organów administracji rządowej i państwowych jednostek organizacyjnych.
 4. Minister Skarbu Państwa reprezentuje Skarb Państwa w zakresie określonym
   w ust. 3.
 
                                Art. 2.
Do zakresu działania Ministra Skarbu Państwa należy w szczególności:
   1) przygotowywanie i przedkładanie Radzie Ministrów oraz - z jej upoważnienia
     - Sejmowi corocznych sprawozdań o stanie mienia Skarbu Państwa
     oraz o ekonomicznych, finansowych i społecznych skutkach prywatyzacji,
   2) przygotowywanie i przedkładanie Radzie Ministrów:
       a) założeń polityki ochrony interesów Skarbu Państwa oraz gospodarowania
         mieniem Skarbu Państwa,
       b) projektów rocznych kierunków prywatyzacji oraz programów prywatyzacji
         majątku państwowego,
       c) projektów ustaw i rozporządzeń Rady Ministrów dotyczących 
         ochrony interesów Skarbu Państwa, gospodarowania mieniem 
         państwowym oraz prywatyzacji, chyba że odrębne przepisy stanowią
         inaczej,
       d) corocznych sprawozdań z realizacji kierunków prywatyzacji,
   3) prowadzenie zbiorczej ewidencji majątku Skarbu Państwa,
   4) prowadzenie ewidencji podmiotów, w szczególności państwowych jednostek
     organizacyjnych, którym przysługuje prawo wykonywania uprawnień
     wynikających z praw majątkowych Skarbu Państwa lub do działania
     w imieniu Skarbu Państwa,
   5) wykonywanie uprawnień wynikających z praw majątkowych Skarbu Państwa,
     w szczególności:
       a) w zakresie praw z akcji i udziałów należących do Skarbu Państwa, 
         łącznie z wynikającymi z nich prawami osobistymi,
       b) w stosunku do mienia pozostałego po likwidacji państwowej jednostki
         organizacyjnej lub przypadającego Skarbowi Państwa w 
         wyniku likwidacji spółki z jego udziałem,
       chyba że odrębne przepisy stanowią inaczej,
   6) składanie w imieniu Skarbu Państwa oświadczeń woli o utworzeniu spółki
     prawa handlowego lub przystąpieniu do takiej spółki oraz o utworzeniu
     fundacji bądź innej osoby prawnej, przewidzianej przepisami 
     prawa, chyba że odrębne przepisy stanowią inaczej,
   7) kontrola wykonywania uprawnień wynikających z praw majątkowych 
     Skarbu Państwa przez państwowe jednostki organizacyjne, o których 
     mowa w pkt 4,
   8) kontrola wykonywania przez inne organy administracji państwowej oraz 
     państwowe osoby prawne zadań określonych w odrębnych przepisach, 
     w zakresie przekształceń własnościowych,
   9) realizacja innych zadań określonych w przepisach o prywatyzacji przedsiębiorstw
     państwowych oraz w przepisach o narodowych funduszach 
     inwestycyjnych i ich prywatyzacji.
  
                                Art. 3.
 1. Ministrowi Skarbu Państwa przysługują, określone w odrębnych przepisach,
   uprawnienia względem państwowych osób prawnych w rozumieniu 
   art. 44{1} Kodeksu cywilnego, jeżeli nie zostały one zastrzeżone na rzecz innych
   organów państwowych.
 2. Jeżeli z odrębnych przepisów nie wynika, jakiej państwowej osobie prawnej
   przysługują prawa majątkowe do składnika mienia państwowego, prawa
   te przysługują Skarbowi Państwa reprezentowanemu przez Ministra 
   Skarbu Państwa.
 
                                Art. 4.
 1. Minister Skarbu Państwa może przyjąć wykonywanie zastępstwa procesowego
   w poszczególnych sprawach cywilnych, w tym gospodarczych:
   1) Skarbu Państwa w zakresie działania innych organów administracji rządowej
     i państwowych jednostek organizacyjnych nie posiadających osobowości
     prawnej,
   2) państwowych osób prawnych
   - na wniosek właściwych organów, kierowników jednostek organizacyjnych
     lub organów zarządzających państwowych osób prawnych.
 2. Przepis ust. 1 stosuje się w przypadku spraw szczególnie skomplikowanych 
   lub gdy wartość przedmiotu sporu jest znaczna.
 3. O przyjęciu lub odmowie wykonywania zastępstwa procesowego Minister 
   Skarbu Państwa zawiadamia wnioskodawcę w terminie siedmiu dni od 
   dnia otrzymania wniosku.
   
                                Art. 5.
 1. Minister Skarbu Państwa, z zastrzeżeniem odrębnych przepisów oraz postanowień
   statutów wydanych na podstawie tych przepisów:
   1) tworzy, likwiduje, łączy, dzieli i przekształca państwowe osoby prawne,
   2) powołuje i odwołuje organy państwowych osób prawnych,
   3) zgłasza sprzeciwy wobec czynności prawnych państwowych osób prawnych,
     w tym również banków i zakładów ubezpieczeń, w zakresie rozporządzania
     rzeczowymi składnikami majątku trwałego w rozumieniu 
     przepisów o rachunkowości oraz nieodpłatnego oddania tych składników
     do korzystania innym podmiotom na podstawie umów prawa cywilnego,
     z zastrzeżeniem ust. 3.
 2. Państwowymi osobami prawnymi w rozumieniu ust. 1 są również fundacje, 
   których jedynym fundatorem jest Skarb Państwa.
 3. Państwowe osoby prawne, o ile odrębne przepisy nie stanowią inaczej, 
   powiadamiają Ministra Skarbu Państwa o zamiarze dokonania czynności 
   prawnej, o której mowa w ust. 1 pkt 3, jeżeli jej przedmiot przekracza równowartość
   kwoty 50.000 ECU.
 4. Minister Skarbu Państwa, w terminie miesiąca od dnia otrzymania powiadomienia,
   o którym mowa w ust. 3, może nie wyrazić zgody na dokonanie 
   czynności prawnej, której dotyczyło powiadomienie.
 5. W przypadku nie wyrażenia zgody przez Ministra Skarbu Państwa na dokonanie
   czynności, o której mowa w ust. 3, państwowej osobie prawnej 
   przysługuje prawo wniesienia sprzeciwu do tego Ministra.
 6. Sprzeciw wraz z jego uzasadnieniem wnosi się w terminie siedmiu dni od 
   daty doręczenia decyzji o braku zgody na dokonanie czynności. Wniesienie 
   sprzeciwu wstrzymuje wykonanie decyzji.
 7. W razie podtrzymania decyzji przez Ministra Skarbu Państwa, państwowej 
   osobie prawnej przysługuje prawo wniesienia w ciągu siedmiu dni sprawy 
   do sądu. W tym zakresie stosuje się odpowiednio przepisy o przedsiębiorstwach
   państwowych dotyczące wniesienia do sądu sprawy w związku ze 
   sprzeciwem organu założycielskiego.
 8. Czynność prawna dokonana przez państwową osobę prawną z naruszeniem
   niniejszego artykułu jest nieważna.
 9. Rada Ministrów może, w drodze rozporządzenia, zwolnić poszczególne rodzaje
   państwowych osób prawnych lub poszczególne osoby prawne z całości
   lub określonej części obowiązków wynikających z ust. 3.
10. Przepisów ust. 1-9 nie stosuje się do czynności prawnych, które wymagają 
   zezwolenia na podstawie przepisów ustawy o spółkach z udziałem zagranicznym.
 
                                Art. 6.
W celu realizacji swoich zadań, Minister Skarbu Państwa współdziała, na zasadach
i w trybie określonych w odrębnych przepisach:
   1) z innymi organami administracji rządowej,
   2) z organami samorządu: terytorialnego, gospodarczego i zawodowego 
     oraz stowarzyszeniami - w zakresie wynikającym z ich przedmiotu działania.
   
                                Art. 7.
 1. Organizację Ministerstwa Skarbu Państwa oraz wykaz jednostek organizacyjnych
   podporządkowanych Ministrowi Skarbu Państwa oraz nadzorowanych
   przez tego Ministra określa statut nadany, w drodze rozporządzenia, 
   przez Prezesa Rady Ministrów.
 2. W strukturze organizacyjnej ministerstwa wyodrębnia się jednostkę organizacyjną
   do obsługi spraw zastępstwa procesowego, w tym spraw, o których 
   mowa w art. 4. Statut może przewidywać utworzenie delegatur terenowych 
   Ministerstwa oraz określić ich właściwość miejscową i rzeczową.
 3. Prezes Rady Ministrów, może określić, w drodze rozporządzenia, 
   szczegółowy zakres działania Ministra Skarbu Państwa.
   
                               Rozdział 2
                          Agencja Prywatyzacji
                                    
                                 Art. 8.
 1. Tworzy się Agencję Prywatyzacji, zwaną dalej "Agencją".
 2. Nadzór nad Agencją sprawuje Minister Skarbu Państwa.
 3. Agencja jest państwową osobą prawną.
 4. Siedzibą Agencji jest miasto Warszawa.
 
                                Art. 9.
 1. Agencja działa na podstawie ustawy oraz statutu nadanego, w drodze rozporządzenia,
   przez Prezesa Rady Ministrów na wniosek Ministra Skarbu 
   Państwa.
 2. Statut Agencji reguluje w szczególności: organizację Biura Prezesa Agencji,
   tworzenie oddziałów terenowych, zasady udzielania pełnomocnictw, system
   kontroli finansowej, szczegółowe zasady wynagradzania pracowników 
   Statut Agencji może również regulować szczegółowe zasady działania Rady
   Nadzorczej Agencji.
 
                                Art. 10.
 1. Agencja z upoważnienia Ministra Skarbu Państwa dokonuje, w imieniu 
   Skarbu Państwa, prywatyzacji przedsiębiorstwa państwowego w trybie i na 
   zasadach określonych w przepisach o prywatyzacji przedsiębiorstw państwowych
   - z zastrzeżeniem ust. 2.
 2. Prywatyzacji przedsiębiorstw lub spółek, o których mowa w art. 2a ustawy 
   z dnia 13 lipca 1990 r. o prywatyzacji przedsiębiorstw państwowych (Dz.U. 
   Nr 51, poz. 298, z 1991 r. Nr 60, poz. 253, Nr 111, poz. 480, z 1994 r. Nr 
   121, poz. 591, Nr 133, poz. 685 i z 1996 r. Nr ..., poz. ...), dokonuje Minister
   Skarbu Państwa. Rada Ministrów może, na wniosek Ministra Skarbu 
   Państwa, powierzyć Agencji wykonywanie określonych czynności w odniesieniu
   do tych przedsiębiorstw i spółek.
 3. Agencja może prowadzić inną niż wymieniona w ust. 1 i 2, wyodrębnioną 
   działalność, w zakresie i w formach określonych w statucie Agencji.
 4. Dochody z prywatyzacji, z zastrzeżeniem art. 14 ust. 2 pkt 1, stanowią dochody
   budżetu Państwa.
 
                                Art. 11.
Organami Agencji są:
   1) Prezes,
   2) Rada Nadzorcza.
   
                                Art. 12.
 1. Prezes Agencji jest powoływany i odwoływany, z zastrzeżeniem art. 13 
   ust. 10, przez Prezesa Rady Ministrów na wniosek Ministra Skarbu Państwa
   zgłoszony w porozumieniu z Ministrem Gospodarki.
 2. Agencją kieruje Prezes i reprezentuje ją na zewnątrz.
 3. Prezes Agencji przedstawia Ministrowi Skarbu Państwa oraz Ministrowi 
   Gospodarki kwartalne sprawozdanie z działalności Agencji.
 4. Prezes Agencji, za pośrednictwem Ministra Skarbu Państwa, przedstawia 
   Radzie Ministrów roczne sprawozdanie z działalności Agencji, które po 
   przyjęciu przez Radę Ministrów, Minister Skarbu Państwa przedstawia Sejmowi.
   
                                Art. 13.
 1. Rada Nadzorcza Agencji, zwana dalej "Radą", składa się z przewodniczącego
   i ośmiu członków, w tym czterech przedstawicieli Ministra Skarbu 
   Państwa oraz po dwóch przedstawicieli ministrów: Finansów oraz Gospodarki.
 2. Kadencja Rady trwa trzy lata.
 3. Przewodniczącego Rady oraz jej członków powołuje na okres kadencji i 
   odwołuje Prezes Rady Ministrów na wniosek Ministra Skarbu Państwa 
   zgłoszony, w przypadku przedstawicieli ministrów: Finansów oraz Gospodarki,
   w porozumieniu z tymi ministrami.
 4. Prezes Rady Ministrów może, w okresie kadencji, odwołać przewodniczącego
   lub członka Rady po zasięgnięciu opinii Ministra Skarbu Państwa 
   oraz właściwego ministra, o którym mowa w ust. 3.
 5. W przypadku odwołania przewodniczącego lub członka Rady przed upływem
   kadencji, Prezes Rady Ministrów powołuje przewodniczącego lub 
   członka na okres do końca kadencji. Przepis ust. 3 stosuje się odpowiednio.
 6. Rada wykonuje stały nadzór we wszystkich dziedzinach działalności Agencji,
   a w szczególności:
   1) bada i ocenia sprawozdania z działalności Agencji oraz jej sprawozdania
     finansowe,
   2) podejmuje uchwały w sprawie zatwierdzenia rocznego sprawozdania finansowego
     i udzielenia pokwitowania Prezesowi Agencji z wykonania 
     obowiązków w poprzednim roku,
   3) opiniuje roczne plany rzeczowo-finansowe, o których mowa w art. 15 
     ust. 1 i 2,
   4) może żądać od Prezesa i pracowników Agencji informacji i wyjaśnień 
     oraz przeglądać dokumenty.
 7. Rada Nadzorcza wykonuje swoje czynności zbiorowo, może jednak delegować
   swoich członków do indywidualnego wykonywania poszczególnych 
   czynności nadzorczych.
 8. Rada przedkłada swoje opinie Ministrowi Skarbu Państwa oraz Ministrowi 
   Gospodarki.
 9. Rada przedkłada uchwały, o których mowa w ust. 6 pkt 2, Prezesowi Rady 
   Ministrów za pośrednictwem Ministra Skarbu Państwa. 
10. Prezes Rady Ministrów może, w terminie miesiąca od powiadomienia o nie 
   udzieleniu Prezesowi Agencji pokwitowania z wykonania obowiązków, odwołać
   Prezesa Agencji. W tym zakresie przepisu art. 12 ust. 1 nie stosuje 
   się.
 
                                Art. 14.
 1. Agencja prowadzi samodzielną gospodarkę finansową.
 2. Przychodami Agencji są:
   1) wynagrodzenie prowizyjne za wykonywanie czynności określonych w art. 
     10 ust. 1 i 2,
   2) wpływy z prowadzonej przez Agencję wyodrębnionej działalności, o 
     której mowa w art. 10 ust. 3,
   3) środki budżetowe, w przypadkach określonych w art. 16,
   4) inne wpływy.
 3. Przychód z prowizji, o której mowa w ust. 2 pkt 1, może być, po odliczeniu 
   kosztów jego uzyskania, przeznaczony wyłącznie na inwestycje Agencji 
   niezbędne dla jej działania w zakresie, o którym mowa w art. 10.
 4. Dochody z tytułu wynagrodzenia prowizyjnego są zwolnione od podatku 
   dochodowego od osób prawnych.
                                    
                                Art. 15.
 1. Agencja prowadzi gospodarkę finansową na podstawie rocznego planu 
   rzeczowo-finansowego, który zatwierdza Minister Skarbu Państwa po zasięgnięciu
   opinii Ministra Finansów. Projekt planu przedstawia do zatwierdzenia
   Prezes, po uprzednim zaopiniowaniu przez Radę.
 2. Roczny plan rzeczowo-finansowy Agencji zawiera w szczególności przewidywane
   przychody oraz wydatki na realizację zadań, o których mowa w 
   art. 10, jak również na pokrycie kosztów funkcjonowania Agencji.
 3. Agencja na zasadach przewidzianych w statucie, tworzy fundusz statutowy 
   oraz w ciężar jej kosztów fundusz rezerwowy w wysokości nie wyższej niż 
   5% przychodów Agencji, przeznaczony na pokrycie ewentualnych strat 
   wynikających z prowadzonej działalności. Agencja może tworzyć inne fundusze,
   o ile statut tak stanowi.
 4. Rada Ministrów, określi w drodze rozporządzenia, szczegółowe zasady gospodarki
   finansowej Agencji, w tym źródła przychodów wymienionych w 
   art. 14 ust. 2 pkt 4, a także wysokość prowizji, o której mowa w art. 14 
   ust. 2 pkt 1.
                                    
                                Art. 16.
Działalność Agencji, z wyłączeniem działalności, o której mowa w art. 10 ust. 
3, może być finansowana z budżetu Państwa, na zasadach określonych przez 
Radę Ministrów:
   1) w okresie pierwszego roku działalności Agencji,
   2) jeżeli przychody z wynagrodzenia, o którym mowa w art. 14 ust. 2, nie 
     wystarczają na pokrycie kosztów czynności, o których mowa w art. 10 
     ust. 1 i 2,
   3) w przypadkach powierzenia Agencji przez Ministra Skarbu Państwa za 
     zgodą Prezesa Rady Ministrów, czynności innych niż wymienione w art. 
     10 ust. 2 i 3.
                                    
                               Rozdział 3
                 Zasady reprezentowania Skarbu Państwa
   
                                Art. 17.
 1. Kierownicy urzędów państwowych, w rozumieniu przepisów o pracownikach
   urzędów państwowych, reprezentują Skarb Państwa w odniesieniu do 
   powierzonego im mienia i w zakresie zadań ich urzędów, określonych w 
   odrębnych przepisach. W strukturach organizacyjnych urzędów państwowych
   wyznacza się komórki albo stanowiska pracy do obsługi spraw związanych
   z reprezentowaniem Skarbu Państwa.
 2. Kierownicy jednostek organizacyjnych podporządkowanych kierownikom 
   urzędów państwowych mogą - w granicach określonych w ust. 1 - reprezentować
   Skarb Państwa na podstawie udzielonych im pełnomocnictw.
 3. Przepisy ust.1 i 2 stosuje się również do Najwyższej Izby Kontroli.
 4. Rada Ministrów, na wniosek Ministra Skarbu Państwa, może w drodze 
   rozporządzenia, rozciągnąć przepisy ust. 1 i 2 na kierowników innych państwowych
   jednostek organizacyjnych nie posiadających osobowości prawnej.
                                    
                                Art. 18.
 1. Minister Skarbu Państwa może zlecać, z zachowaniem zasad i trybu określonego
   w odrębnych przepisach, osobom prawnym lub fizycznym dokonywanie
   określonych czynności cywilnoprawnych oraz faktycznych w zakresie 
   jego właściwości, udzielając w tym zakresie stosownych pełnomocnictw, z 
   tym jednak, że pełnomocnictwo dotyczące wykonywania zadań, określonych
   w art. 2 pkt 5 i 6 może być udzielone, z zastrzeżeniem art. 10 ust. 1 
   i 2, za zgodą Rady Ministrów, wyłącznie państwowej osobie prawnej.
 2. Minister Skarbu Państwa, w porozumieniu z właściwymi organami administracji
   rządowej, może udzielać kierownikom państwowych jednostek organizacyjnych
   nie mających osobowości prawnej upoważnień do wykonywania
   zadań określonych w art. 2 pkt 5-8.
 
                                Art. 19.
 1. Podmioty, o których mowa w art. 17 i 18, przedstawiają Ministrowi Skarbu 
   Państwa sprawozdania z wykonywania zadań w zakresie wynikającym ze 
   spraw związanych z reprezentowaniem Skarbu Państwa.
 2. Rada Ministrów, na wniosek Ministra Skarbu Państwa, złożony w porozumieniu
   z Prezesem Głównego Urzędu Statystycznego, określa, w drodze 
   rozporządzenia, zakres, tryb oraz terminy składania sprawozdań, o których 
   mowa w ust. 1.
 
                                Art. 20.
Rada Ministrów, na wniosek Ministra Skarbu Państwa, określa, w drodze rozporządzenia:
   1) zakres, szczegółowe zasady i tryb kontroli, o której mowa w art. 2 pkt 7 
     i 8,
   2) tryb powierzania mienia kierownikom urzędów państwowych,
   3) tryb powierzania mienia kierownikom jednostek organizacyjnych podporządkowanych
     kierownikom urzędów państwowych oraz tryb udzielania
     im pełnomocnictw do reprezentowania Skarbu Państwa,
   4) szczegółowe zasady ewidencjonowania majątku Skarbu Państwa, w tym 
     zbiorczej ewidencji, o której mowa w art. 2 pkt 3, oraz związane z tym 
     obowiązki państwowych jednostek organizacyjnych, którym powierzono 
     to mienie.
   
                                Art. 21.
Do czasu przygotowania zbiorczej ewidencji majątku Skarbu Państwa, o której 
mowa w art. 2 pkt 3, Minister Skarbu Państwa opracowuje okresowo sprawozdania
analityczne, w zakresie prowadzonej przez właściwe organy, ewidencji 
majątku Skarbu Państwa.
                                Art. 22.
Ustawa wchodzi w życie w terminie i na zasadach określonych w ustawie - 
Przepisy wprowadzające ustawy reformujące funkcjonowanie gospodarki i administracji
publicznej.
                                    
