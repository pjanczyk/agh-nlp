



Dz.U. z 1998 r. Nr 91, poz. 576
                                       
                                       
                                       
                                       
                                    USTAWA
                           z dnia 5 czerwca 1998 r.
                                       
                           o samorządzie województwa
                                       
                                  Rozdział 1
                                Przepisy ogólne
                                    Art. 1.
1. Mieszkańcy województwa tworzą z mocy prawa regionalną wspólnotę
  samorządową.
2. Województwo oznacza:
   1) jednostkę samorządu terytorialnego - regionalną wspólnotę samorządową,
   2) największą jednostkę zasadniczego podziału terytorialnego kraju w celu
     wykonywania administracji publicznej.
                                    Art. 2.
1. Organy samorządu województwa działają na podstawie i w granicach
  określonych przez ustawy.
2. Do zakresu działania samorządu województwa należy wykonywanie zadań
  publicznych o charakterze wojewódzkim, nie zastrzeżonych ustawami na rzecz
  organów administracji rządowej.
                                       
                                    Art. 3.
 Administracja  samorządowa w województwie jest zespolona w jednym urzędzie  i
    pod jednym zwierzchnikiem.
 
 
                                    Art. 4.
 1.  Zakres działania samorządu województwa nie narusza samodzielności powiatu
   i gminy.
 2.  Organy  samorządu województwa nie stanowią wobec powiatu i gminy  organów
   nadzoru  lub  kontroli oraz nie są organami wyższego stopnia w postępowaniu
   administracyjnym.
   
                                    Art. 5.
1. Mieszkańcy województwa podejmują rozstrzygnięcia w głosowaniu powszechnym
  (w drodze wyborów i  referendum) lub za pośrednictwem organów samorządu
  województwa.
2. Referendum może być przeprowadzone w każdej ważnej dla województwa sprawie
  mieszczącej się w zakresie jego zadań.
3. Referendum przeprowadza się z inicjatywy sejmiku województwa lub na
  wniosek co najmniej 1/10 mieszkańców uprawnionych do głosowania.
4. Referendum jest ważne, jeżeli wzięło w nim udział co najmniej 30%
  uprawnionych do głosowania.
5. Zasady i tryb przeprowadzania referendum określa odrębna ustawa.
                                    Art. 6.
1. Samorząd województwa:
   1) wykonuje określone ustawami zadania publiczne w imieniu własnym i na
     własną odpowiedzialność,
   2) dysponuje mieniem wojewódzkim,
   3) prowadzi samodzielnie gospodarkę finansową na podstawie budżetu.
2. Województwo ma osobowość prawną.
3. Samodzielność województwa podlega ochronie sądowej.
                                    Art. 7.
1. Ustrój województwa jako jednostki samorządu terytorialnego określa statut
  województwa uchwalony po uzgodnieniu z Prezesem Rady Ministrów.
2. Statut i jego zmiany podlegają ogłoszeniu w wojewódzkim dzienniku
  urzędowym oraz w Dzienniku Urzędowym Rzeczypospolitej Polskiej "Monitor
  Polski".
                                    Art. 8.
1. W celu wykonywania zadań województwo tworzy wojewódzkie samorządowe
  jednostki organizacyjne oraz może zawierać umowy z innymi podmiotami.
2. Województwo może zawierać z innymi województwami oraz jednostkami
  lokalnego samorządu terytorialnego z  obszaru województwa porozumienia w
  sprawie powierzenia prowadzenia zadań publicznych.
3. Do porozumień stosuje się odpowiednio przepisy ustawy z dnia 8 marca 1990
  r. o samorządzie terytorialnym  (Dz.U. z 1996 r. Nr 13, poz. 74, Nr 58, poz.
  261, Nr 106, poz. 496 i Nr 132, poz. 622 oraz z 1997 r. Nr 9, poz. 43, Nr
  106, poz. 679, Nr 107, poz. 686, Nr 113, poz. 734 i Nr 123, poz. 775).
                                    Art. 9.
Samorząd województwa, na podstawie upoważnień ustawowych, stanowi akty prawa
miejscowego obowiązujące na obszarze województwa.
                                   Art. 10.
Odrębna ustawa określa siedziby władz samorządu województwa.
                                  Rozdział 2
                              Zakres działalności
                                   Art. 11.
1. Samorząd województwa określa strategię rozwoju województwa, uwzględniającą
  w szczególności następujące cele:
   1) pielęgnowanie polskości oraz rozwój i kształtowanie świadomości
     narodowej, obywatelskiej i kulturowej mieszkańców,
   2) pobudzanie aktywności gospodarczej,
   3) podnoszenie poziomu konkurencyjności i innowacyjności gospodarki
     województwa,
   4) zachowanie wartości środowiska kulturowego i przyrodniczego przy
     uwzględnieniu potrzeb przyszłych pokoleń,
   5) kształtowanie i utrzymanie ładu przestrzennego.
2. Samorząd województwa prowadzi politykę rozwoju województwa, na którą
   składa się:
   1) tworzenie warunków rozwoju gospodarczego, w tym kreowanie rynku pracy,
   2) utrzymanie i rozbudowa infrastruktury społecznej i technicznej o
     znaczeniu wojewódzkim,
   3) pozyskiwanie i łączenie środków finansowych: publicznych i prywatnych, w
     celu realizacji zadań z zakresu użyteczności publicznej,
   4) wspieranie i prowadzenie działań na rzecz podnoszenia poziomu
     wykształcenia obywateli,
   5) racjonalne korzystanie z zasobów przyrody oraz kształtowanie środowiska
     naturalnego, zgodnie z zasadą zrównoważonego rozwoju,
   6) wspieranie rozwoju nauki i współpracy między sferą nauki i gospodarki,
     popieranie postępu technologicznego oraz innowacji,
   7) wspieranie rozwoju kultury oraz ochrona i racjonalne wykorzystywanie
     dziedzictwa kulturowego,
   8) promocja walorów i możliwości rozwojowych województwa.
3. Strategia rozwoju województwa jest realizowana poprzez programy
  wojewódzkie.
                                   Art. 12.
Samorząd województwa, przy formułowaniu strategii rozwoju województwa i
realizacji polityki jego rozwoju, współpracuje w szczególności z:
   1) jednostkami lokalnego samorządu terytorialnego z obszaru województwa
     oraz z samorządem gospodarczym i zawodowym,
   2) administracją rządową,  szczególnie z wojewodą,
   3) innymi województwami,
   4) organizacjami pozarządowymi,
   5) szkołami wyższymi i jednostkami naukowo-badawczymi,
   6) organizacjami międzynarodowymi i regionami innych państw,  zwłaszcza
     sąsiednich.
                                   Art. 13.
1. W sferze użyteczności publicznej województwo może tworzyć spółki z
  ograniczoną odpowiedzialnością lub spółki akcyjne, a także może przystępować
  do takich spółek.
2. Poza sferą użyteczności publicznej województwo może tworzyć spółki z
  ograniczoną odpowiedzialnością i spółki akcyjne oraz przystępować do nich,
  jeżeli działalność spółek polega na wykonywaniu czynności promocyjnych,
  edukacyjnych i wydawniczych służących rozwojowi województwa.
3. Zasady tworzenia przez województwo spółek z ograniczoną odpowiedzialnością
  i spółek akcyjnych oraz przystępowania do nich określa ustawa.
                                   Art. 14.
1. Samorząd województwa wykonuje zadania o charakterze wojewódzkim określone
  ustawami, w szczególności w zakresie:
   1) edukacji publicznej, w tym szkolnictwa wyższego,
   2) promocji i ochrony zdrowia,
   3) kultury i ochrony jej dóbr,
   4) pomocy społecznej,
   5) polityki prorodzinnej,
   6) modernizacji terenów wiejskich,
   7) zagospodarowania przestrzennego,
   8) ochrony środowiska,
   9) gospodarki wodnej,
  10) dróg publicznych i transportu,
  11) kultury fizycznej i turystyki,
  12) ochrony praw konsumentów,
  13) obronności,
  14) bezpieczeństwa publicznego,
  15) przeciwdziałania bezrobociu i aktywizacji lokalnego rynku pracy.
2. Ustawy mogą określać sprawy należące do zakresu działania województwa jako
  zadania z zakresu administracji rządowej, wykonywane przez zarząd
  województwa.
                                  Rozdział 3
                         Władze samorządu województwa
                                   Art. 15.
Organami samorządu województwa są:
   1)  sejmik województwa,
   2)  zarząd województwa.
                                       
                                   Art. 16.
1. Sejmik województwa jest organem stanowiącym i kontrolnym województwa.
2. Kadencja sejmiku województwa trwa 4 lata, licząc od dnia wyborów.
3. W skład sejmiku województwa wchodzą radni, wybierani w wyborach
  bezpośrednich, w liczbie określonej w odrębnej ustawie.
4. Zasady i tryb przeprowadzania wyborów do sejmiku województwa określa
  odrębna ustawa.
                                   Art. 17.
W sprawie odwołania sejmiku województwa przed upływem kadencji rozstrzyga się
wyłącznie w drodze referendum wojewódzkiego.
 
 
                                   Art. 18.
Do wyłącznej właściwości sejmiku województwa należy:
   1) stanowienie aktów prawa miejscowego, w szczególności:
     a) statutu województwa,
     b) zasad gospodarowania mieniem wojewódzkim,
     c) zasad i trybu korzystania z wojewódzkich obiektów i urządzeń
       użyteczności publicznej,
   2) uchwalanie strategii rozwoju województwa oraz wieloletnich programów
     wojewódzkich,
   3) uchwalanie planu zagospodarowania przestrzennego,
   4) podejmowanie uchwały w sprawie trybu prac nad projektem uchwały
     budżetowej,
   5) podejmowanie uchwały w sprawie szczegółowości układu wykonawczego
     budżetu województwa, z zastrzeżeniem, że szczegółowość ta nie może być
     mniejsza niż określona w odrębnych przepisach,
   6) uchwalanie budżetu województwa,
   7) określanie zasad udzielania dotacji przedmiotowych i podmiotowych z
     budżetu województwa,
   8) podejmowanie uchwały w sprawie wyboru niezależnego audytora oraz
     zamknięcia rachunków budżetu województwa,
    9) rozpatrywanie sprawozdań z wykonania budżetu województwa, sprawozdań
     finansowych województwa oraz sprawozdań z wykonywania wieloletnich
     programów województwa,
  10) podejmowanie uchwały w sprawie udzielenia lub nieudzielenia
     absolutorium zarządowi województwa z tytułu wykonania budżetu
     województwa,
  11) uchwalanie, w granicach określonych ustawami, przepisów dotyczących
     podatków i opłat lokalnych,
  12) podejmowanie uchwał w sprawie powierzenia zadań samorządu województwa
     innym jednostkom samorządu terytorialnego,
  13) uchwalanie "Priorytetów współpracy zagranicznej województwa",
  14) podejmowanie uchwał w sprawie uczestnictwa w międzynarodowych
     zrzeszeniach  regionalnych i innych formach współpracy regionalnej,
  15) wybór i odwoływanie zarządu województwa,
  16) rozpatrywanie sprawozdań z działalności zarządu województwa, w tym w
     szczególności z działalności finansowej  i realizacji programów, o
     których mowa w pkt 2,
  17) powoływanie i odwoływanie, na wniosek marszałka województwa, skarbnika
     województwa, który jest głównym księgowym budżetu województwa,
  18) podejmowanie uchwał w sprawie tworzenia związków, stowarzyszeń,
     fundacji oraz ich rozwiązywania, a także przystępowania do nich lub
     występowania z nich,
  19) podejmowanie uchwał w sprawach majątkowych województwa dotyczących:
     a) zasad nabywania, zbywania i obciążania nieruchomości oraz ich
       wydzierżawiania lub wynajmowania na okres dłuższy niż 3 lata, chyba że
       przepisy szczególne stanowią inaczej; do czasu określenia zasad zarząd
       może dokonywać tych czynności wyłącznie za zgodą sejmiku województwa,
     b) emitowania obligacji oraz określania zasad ich zbywania, nabywania i
       wykupu,
     c) zaciągania długoterminowych pożyczek i kredytów,
     d) ustalania maksymalnej wysokości pożyczek i kredytów krótkoterminowych
       zaciąganych przez zarząd województwa oraz maksymalnej wysokości
       pożyczek i poręczeń udzielanych przez zarząd województwa w roku
       budżetowym,
     e) tworzenia spółek prawa handlowego i przystępowania do nich oraz
       określania zasad wnoszenia wkładów, a także obejmowania, nabywania i
       zbywania udziałów i akcji,
  20) podejmowanie uchwał w innych sprawach zastrzeżonych ustawami i statutem
     województwa do kompetencji sejmiku województwa,
  21) uchwalanie przepisów dotyczących organizacji wewnętrznej oraz trybu
     pracy organów samorządu województwa.
                                   Art. 19.
1. Uchwały sejmiku województwa zapadają zwykłą większością głosów, w
  obecności co najmniej połowy ustawowego składu sejmiku, w głosowaniu jawnym
  lub jawnym imiennym, chyba że przepisy ustawy stanowią inaczej.
2. W przypadku równej liczby głosów rozstrzyga głos przewodniczącego sejmiku
  województwa.
3. Odrzucenie w głosowaniu uchwały o udzieleniu absolutorium jest
  równoznaczne z przyjęciem uchwały o nieudzieleniu absolutorium.
                                   Art. 20.
1. Sejmik województwa wybiera ze swojego grona przewodniczącego sejmiku
  województwa bezwzględną większością głosów, w głosowaniu tajnym.
2. Sejmik województwa wybiera ze swojego grona wiceprzewodniczących sejmiku
  województwa, nie więcej niż 3, bezwzględną większością głosów, w obecności
  co najmniej połowy ustawowego składu sejmiku, w głosowaniu tajnym.
3. Przewodniczący sejmiku województwa organizuje pracę sejmiku i prowadzi
  jego obrady. Przewodniczący sejmiku województwa może powierzyć wykonywanie
  powyższych czynności jednemu z wiceprzewodniczących sejmiku województwa.
4. Przewodniczący i wiceprzewodniczący sejmiku województwa nie mogą wchodzić
  w skład zarządu województwa.
                                   Art. 21.
1. Sejmik województwa obraduje na sesjach zwoływanych przez przewodniczącego
  sejmiku województwa co najmniej raz na kwartał.
2. Przewodniczący sejmiku województwa jest obowiązany zwołać sesję w ciągu 7
  dni od dnia złożenia wniosku przez zarząd województwa lub radnych
  stanowiących co najmniej 1/4 ustawowego składu sejmiku województwa. W
  przypadku odwołania lub wygaśnięcia mandatu przewodniczącego sejmiku
  województwa sesje sejmiku województwa zwołuje wiceprzewodniczący sejmiku
  województwa.
3. Pierwszą sesję nowo wybranego sejmiku województwa zwołuje przewodniczący
  sejmiku województwa poprzedniej kadencji w terminie przypadającym w ciągu 14
  dni po ogłoszeniu zbiorczych wyników wyborów do sejmików województwa na
  obszarze całego kraju.
 
                                   Art. 22.
1. Radny przed objęciem mandatu składa ślubowanie:
 "Uroczyście ślubuję rzetelnie i sumiennie wykonywać obowiązki wobec Narodu
  Polskiego, strzec suwerenności i interesów Państwa, czynić wszystko dla
  pomyślności Ojczyzny, wspólnoty samorządowej województwa i dobra obywateli,
  przestrzegać Konstytucji i innych praw Rzeczypospolitej Polskiej".
  Ślubowanie może być złożone z dodaniem zdania "Tak mi dopomóż Bóg".
2. Odmowa złożenia ślubowania oznacza zrzeczenie się mandatu.
3. Radny nieobecny na pierwszej sesji sejmiku województwa oraz radny, który
  uzyskał mandat w czasie trwania kadencji, składa ślubowanie na pierwszej
  sesji, na której jest obecny.
                                       
                                   Art. 23.
1. Radny nie jest związany instrukcjami wyborców. Radny województwa w swojej
  działalności jest obowiązany kierować się interesami państwa i wojewódzkiej
  wspólnoty samorządowej.
2. W związku z wykonywaniem mandatu radny korzysta z ochrony prawnej
  przewidzianej dla funkcjonariuszy publicznych.
3. Radny jest obowiązany  brać udział w pracach organów samorządu województwa
  oraz wojewódzkich samorządowych jednostek organizacyjnych, do których został
  wybrany lub desygnowany.
4. Mandatu radnego województwa nie można łączyć z mandatem radnego powiatu i
  radnego gminy.
 
                                   Art. 24.
1. Radny nie może wchodzić w stosunki cywilnoprawne w sprawach majątkowych z
  województwem lub wojewódzkimi samorządowymi jednostkami organizacyjnymi, z
  wyjątkiem stosunków prawnych wynikających z korzystania z powszechnie
  dostępnych usług na warunkach ogólnych oraz stosunku najmu pomieszczeń do
  własnych celów mieszkaniowych lub własnej działalności gospodarczej oraz
  dzierżawy, a także innych prawnych form korzystania z nieruchomości, jeżeli
  najem, dzierżawa lub użytkowanie są oparte na warunkach ustalonych
  powszechnie dla danego typu czynności prawnych.
2. Radny nie może brać udziału w głosowaniu w sprawach, o których mowa w ust.
  1, jeżeli dotyczy to jego interesu prawnego.
3. Radnemu przysługują diety oraz zwrot kosztów podróży służbowych.
4. Do radnego województwa stosuje się przepisy o ograniczeniu prowadzenia
  działalności gospodarczej przez osoby pełniące funkcje publiczne.
5. Minister właściwy do spraw administracji publicznej określi, w drodze
  rozporządzenia,  maksymalną wysokość diet, o których mowa w ust. 3.
                                   Art. 25.
1. Z radnym nie może być nawiązany stosunek pracy w urzędzie marszałkowskim w
  tym województwie, w którym radny uzyskał mandat. Przepis ten nie dotyczy
  radnych wybranych do zarządu województwa, z którymi stosunek pracy jest
  nawiązywany  na podstawie wyboru.
2. Przepis ust. 1 dotyczy także stanowiska kierownika wojewódzkiej
  samorządowej jednostki organizacyjnej, bez względu na rodzaj umowy lub
  innych aktów, na których podstawie nawiązany został z radnym stosunek pracy.
3. Nawiązanie przez radnego stosunku pracy, o którym mowa w ust. 1 i 2,  jest
  równoznaczne  ze zrzeczeniem się mandatu.
                                   Art. 26.
1. Radny, który przed uzyskaniem mandatu pozostawał w stosunku pracy w
  urzędzie marszałkowskim lub był zatrudniony na stanowisku kierownika
  wojewódzkiej samorządowej jednostki organizacyjnej w tym województwie, w
  którym uzyskał mandat, jest obowiązany  złożyć wniosek o urlop bezpłatny w
  terminie 7 dni od dnia ogłoszenia wyników wyborów przez właściwy organ
  wyborczy, przed złożeniem ślubowania, o którym mowa w art. 22 ust. 1.
2. Radny, o którym mowa w ust. 1, otrzymuje urlop bezpłatny na okres
  sprawowania mandatu oraz 3 miesięcy po jego wygaśnięciu.
3. Radny otrzymuje urlop bezpłatny bez względu na rodzaj i okres trwania
  stosunku pracy. Stosunek pracy nawiązany na czas określony, który ustałby
  przed terminem zakończenia urlopu bezpłatnego, przedłuża się do 3 miesięcy
  po zakończeniu tego urlopu.
4. W przypadku radnego zatrudnionego na stanowisku kierownika wojewódzkiej
  samorządowej jednostki organizacyjnej przejętej lub utworzonej przez
  województwo w czasie kadencji termin, o którym mowa w ust.1, wynosi 6
  miesięcy od dnia przejęcia lub utworzenia tej jednostki.
5. Niezłożenie przez radnego wniosku, o którym mowa w ust.1, jest
  równoznaczne ze zrzeczeniem się mandatu.
6. Po wygaśnięciu mandatu radnego w trybie ust. 2, urząd marszałkowski lub
  wojewódzka samorządowa jednostka organizacyjna przywraca radnego do pracy na
  tym samym lub równorzędnym stanowisku pracy, z wynagrodzeniem odpowiadającym
  wynagrodzeniu, jakie radny otrzymywałby, gdyby nie korzystał z urlopu
  bezpłatnego. Radny jest obowiązany zgłosić gotowość przystąpienia do pracy w
  terminie 7 dni od dnia wygaśnięcia mandatu.
                                   Art. 27.
1. Pracodawca jest obowiązany  zwalniać radnego od pracy zawodowej w celu
  umożliwienia radnemu brania udziału w pracach sejmiku województwa i jego
  komisji oraz zarządu województwa.
2. Rozwiązanie z radnym stosunku pracy wymaga uprzedniej zgody sejmiku
  województwa, którego radny jest członkiem. Sejmik województwa odmówi zgody
  na rozwiązanie stosunku pracy z radnym, jeżeli podstawą rozwiązania tego
  stosunku są zdarzenia związane z wykonywaniem mandatu przez tego radnego.
                                   Art. 28.
1. Sejmik województwa może powoływać ze swojego grona stałe i doraźne komisje
  do wykonywania określonych zadań.
2. Statut województwa określa przedmiot działania, zakres zadań, zasady
  dotyczące składu, organizację wewnętrzną i tryb pracy komisji powoływanych
  przez sejmik województwa.
                                   Art. 29.
Radni mogą tworzyć kluby radnych działające na zasadach określonych w statucie
województwa.
                                   Art. 30.
1. Sejmik województwa kontroluje działalność zarządu województwa oraz
  wojewódzkich samorządowych jednostek organizacyjnych. W tym celu powołuje
  komisję rewizyjną.
2. W skład komisji rewizyjnej wchodzą radni, w tym przedstawiciele wszystkich
  klubów. Członkostwa w komisji rewizyjnej nie można łączyć z funkcjami
  marszałka województwa, przewodniczącego i wiceprzewodniczących sejmiku
  województwa oraz radnych będących członkami zarządu województwa.
3. Komisja rewizyjna opiniuje wykonanie budżetu i występuje z wnioskiem do
  sejmiku województwa w sprawie udzielenia lub nieudzielenia absolutorium
  zarządowi województwa. Wniosek ten podlega zaopiniowaniu przez regionalną
  izbę obrachunkową.
                                   Art. 31.
1. Zarząd województwa jest organem wykonawczym województwa.
2. W skład zarządu województwa, liczącego 5 osób, wchodzi marszałek
  województwa jako jego przewodniczący, wiceprzewodniczący i pozostali
  członkowie.
3. Członkostwa zarządu województwa nie można łączyć z członkostwem w organach
  gminy i powiatu, z zatrudnieniem w administracji rządowej oraz z mandatem
  posła lub senatora.
4. Uchwały zarządu województwa zapadają zwykłą większością głosów w obecności
  co najmniej połowy składu zarządu w głosowaniu jawnym, chyba że przepisy
  ustawy stanowią inaczej.
5. W przypadku równej liczby głosów rozstrzyga głos marszałka województwa.
                                   Art. 32.
1. Sejmik województwa wybiera ze swojego grona marszałka województwa
  bezwzględną większością głosów.
2. Sejmik województwa wybiera, na wniosek marszałka województwa, pozostałych
  członków zarządu województwa, w tym nie więcej niż 2 wiceprzewodniczących,
  w ciągu 3 miesięcy od daty ogłoszenia wyników wyborów przez właściwy organ
  wyborczy.
3. Wyboru wiceprzewodniczących i pozostałych członków zarządu województwa
  dokonuje się bezwzględną większością głosów ustawowego składu sejmiku
  województwa.
4. Wiceprzewodniczący i pozostali członkowie zarządu województwa mogą być
  wybrani spoza składu sejmiku województwa.
5. Do wiceprzewodniczących i pozostałych członków zarządu województwa
  wybranych spoza składu sejmiku województwa stosuje się odpowiednio przepisy
  art. 24 ust. 1, 2  i  4.
                                   Art. 33.
1. Jeżeli sejmik województwa nie dokona wyboru zarządu województwa w terminie
  określonym w art. 32 ust. 2, ulega rozwiązaniu z mocy prawa.
2. Informację o rozwiązaniu sejmiku województwa z przyczyny określonej w
  ust.1  wojewoda podaje do publicznej wiadomości w środkach masowego przekazu
  i ogłasza, w formie obwieszczenia, w wojewódzkim dzienniku urzędowym.
3. Po rozwiązaniu sejmiku województwa z przyczyny określonej w ust. 1
  przeprowadza się wybory przedterminowe. Wybory zarządza Prezes Rady
  Ministrów w terminie 3 miesięcy od dnia rozwiązania sejmiku województwa.
4. Funkcje organów województwa, do czasu wyboru zarządu województwa przez
  nowy sejmik województwa, pełni właściwy terytorialnie wojewoda.
5. Jeżeli sejmik województwa wybrany w trybie określonym w ust. 3 nie dokona
  wyboru zarządu województwa w terminie określonym w art. 32 ust. 2, ulega
  rozwiązaniu z mocy prawa. Informację o rozwiązaniu sejmiku województwa
  podaje się do wiadomości w trybie określonym w ust. 2.
6. W przypadku określonym w ust. 5  nie przeprowadza się kolejnych wyborów
  przedterminowych. Do dnia wyborów do sejmiku województwa na kolejną kadencję
  oraz zarządu województwa zadania i kompetencje sejmiku województwa i zarządu
  województwa przejmuje właściwy terytorialnie wojewoda.
                                   Art. 34.
1. Uchwała sejmiku województwa w sprawie nieudzielenia zarządowi województwa
  absolutorium jest równoznaczna ze złożeniem wniosku o odwołanie zarządu
  województwa, chyba że po zakończeniu roku budżetowego zarząd województwa
  został odwołany z innej przyczyny.
2. Sejmik województwa rozpoznaje sprawę odwołania zarządu województwa z
  przyczyny określonej w ust. 1 na sesji zwołanej nie wcześniej niż po upływie
  14 dni od podjęcia uchwały o nieudzieleniu zarządowi województwa
  absolutorium.
3. Sejmik województwa, po zapoznaniu się z wnioskiem komisji rewizyjnej i
  opinią regionalnej izby obrachunkowej w sprawie uchwały sejmiku województwa
  o nieudzieleniu zarządowi województwa absolutorium, może odwołać zarząd
  województwa większością 35 głosów ustawowego składu sejmiku.
4. Odwołanie zarządu województwa w sytuacji określonej w ust. 1 jest
  równoznaczne z odwołaniem marszałka województwa z funkcji przewodniczącego
  sejmiku województwa.
                                   Art. 35.
1. Sejmik województwa może odwołać zarząd województwa lub poszczególnych jego
  członków, z wyjątkiem marszałka województwa, z innej przyczyny niż
  nieudzielenie absolutorium, jedynie na pisemnie uzasadniony i zaopiniowany
  przez komisję rewizyjną wniosek co najmniej 1/3 ustawowego składu sejmiku.
2. Sejmik województwa rozpoznaje wniosek, o którym mowa w ust. 1, na sesji
  zwołanej nie wcześniej niż 14 dni od dnia zgłoszenia wniosku.
3. Sejmik województwa może odwołać zarząd województwa lub poszczególnych jego
  członków w sytuacji i terminie określonych w ust. 1 i 2 większością
  3/5głosów ustawowego składu sejmiku, w głosowaniu tajnym.
                                   Art. 36.
Sejmik województwa może, na wniosek marszałka województwa, odwołać
poszczególnych członków zarządu województwa bezwzględną większością głosów
ustawowego składu sejmiku, w głosowaniu tajnym. Wniosek ten jest rozpoznawany
na sesji zwołanej nie wcześniej niż 14 dni od dnia zgłoszenia wniosku .
                                   Art. 37.
1. Sejmik województwa może odwołać marszałka województwa, z innej przyczyny
  niż nieudzielenie absolutorium, jedynie na pisemnie uzasadniony i
  zaopiniowany przez komisję rewizyjną wniosek co najmniej 1/3 ustawowego
  składu sejmiku, tylko w przypadku jednoczesnego wyboru marszałka
  województwa.  Wniosek ten jest rozpoznawany na sesji zwołanej nie wcześniej
  niż po upływie 14 dni od dnia zgłoszenia wniosku.
2. Uchwała sejmiku województwa jest podejmowana  w sytuacji określonej w ust.
  1 większością 3/5 głosów ustawowego składu sejmiku województwa.
3. Odwołanie marszałka województwa jest równoznaczne z odwołaniem całego
  zarządu województwa.
                                   Art. 38.
Jeżeli wniosek o odwołanie zarządu województwa lub poszczególnych jego
członków albo marszałka województwa nie uzyskał wymaganej większości głosów,
kolejny wniosek o odwołanie może być zgłoszony, na zasadach i w trybie
przewidzianych w art. 35-37, nie wcześniej niż 6 miesięcy od poprzedniego
głosowania.
                                   Art. 39.
1. W razie odwołania zarządu województwa lub poszczególnych jego członków
  sejmik województwa wybiera w ciągu miesiąca nowy zarząd województwa lub
  poszczególnych jego członków, w trybie i na zasadach określonych w art. 32.
2. Odwołany zarząd województwa lub poszczególni jego członkowie pełnią
  dotychczasowe obowiązki do czasu wyboru nowego zarządu województwa lub
  poszczególnych jego członków. Sejmik województwa może zwolnić członka
  zarządu województwa z tego obowiązku. Przepisu art. 33 ust. 1 o rozwiązaniu
  sejmiku województwa z mocy prawa nie stosuje się.
                                   Art. 40.
1. W przypadku złożenia przez członka zarządu województwa rezygnacji z
  pełnionej funkcji sejmik województwa na najbliższym posiedzeniu podejmuje
  uchwałę o przyjęciu rezygnacji i odwołaniu go z funkcji.
2. Niepodjęcie uchwały, o której mowa w ust. 1, jest równoznaczne z
  przyjęciem rezygnacji z upływem ostatniego dnia miesiąca, w którym odbyło
  się posiedzenie sejmiku województwa, o którym mowa w ust. 1.
                                   Art. 41.
1. Zarząd województwa wykonuje zadania należące do samorządu województwa, nie
  zastrzeżone na rzecz sejmiku województwa i wojewódzkich samorządowych
  jednostek organizacyjnych.
2. Do zadań zarządu województwa należy w szczególności:
   1) wykonywanie uchwał sejmiku województwa,
   2) gospodarowanie mieniem województwa, w tym wykonywanie praw z akcji i
     udziałów posiadanych przez województwo,
   3) przygotowywanie projektu i wykonywanie budżetu województwa,
   4) przygotowywanie projektów strategii rozwoju województwa, planu
     zagospodarowania przestrzennego i programów wojewódzkich oraz ich
     wykonywanie,
   5) organizowanie współpracy ze strukturami samorządu regionalnego w innych
     krajach i z międzynarodowymi zrzeszeniami regionalnymi,
   6) kierowanie, koordynowanie i kontrolowanie działalności wojewódzkich
     samorządowych jednostek organizacyjnych, w tym powoływanie i odwoływanie
     ich kierowników,
   7) uchwalanie regulaminu organizacyjnego urzędu marszałkowskiego.
3. Zasady i tryb działania zarządu województwa określa statut województwa.
                                   Art. 42.
Po upływie kadencji sejmiku województwa zarząd województwa działa do dnia
wyboru nowego zarządu województwa.
                                   Art. 43.
1. Marszałek województwa organizuje pracę zarządu województwa i urzędu
  marszałkowskiego, kieruje bieżącymi sprawami województwa oraz reprezentuje
  województwo na zewnątrz.
2. W sprawach nie cierpiących zwłoki, związanych z bezpośrednim zagrożeniem
  interesu publicznego, zagrażających bezpośrednio zdrowiu i życiu oraz w
  sprawach mogących spowodować znaczne straty materialne, marszałek
  województwa podejmuje niezbędne czynności należące do właściwości zarządu
  województwa. Czynności podjęte w tym trybie wymagają  przedstawienia do
  zatwierdzenia na najbliższym posiedzeniu zarządu województwa.
3. Marszałek województwa jest kierownikiem urzędu marszałkowskiego,
  zwierzchnikiem służbowym pracowników tego urzędu i kierowników wojewódzkich
  samorządowych jednostek organizacyjnych.
                                   Art. 44.
1. Sejmik województwa powołuje i odwołuje skarbnika województwa (głównego
  księgowego budżetu województwa), na wniosek marszałka województwa,
  bezwzględną większością głosów, w obecności co najmniej połowy ustawowego
  składu sejmiku, w głosowaniu tajnym.
2. Skarbnik województwa uczestniczy w pracach oraz obradach zarządu
  województwa i sejmiku województwa z głosem doradczym.
                                   Art. 45.
1. Zarząd województwa wykonuje zadania województwa przy pomocy urzędu
  marszałkowskiego i wojewódzkich samorządowych jednostek organizacyjnych lub
  wojewódzkich osób prawnych.
2. Status prawny pracowników samorządu województwa określa odrębna ustawa.
                                   Art. 46.
1. Decyzje w indywidualnych sprawach z zakresu administracji publicznej
  wydaje marszałek województwa, jeżeli przepisy szczególne nie stanowią
  inaczej.
2. Marszałek województwa może upoważnić wiceprzewodniczących zarządu
  województwa, pozostałych członków zarządu województwa, pracowników urzędu
  marszałkowskiego oraz kierowników wojewódzkich samorządowych jednostek
  organizacyjnych do wydawania w jego imieniu decyzji, o których mowa w ust.1.
3. Od decyzji, o których mowa w ust.1, służy odwołanie do samorządowego
  kolegium odwoławczego, a w sprawach powierzonych na podstawie porozumienia z
  wojewodą - do właściwego ministra.
4. Prezes Rady Ministrów ustala, w drodze rozporządzenia, instrukcję
  kancelaryjną dla organów samorządu województwa, określającą zasady i tryb
  wykonywania czynności kancelaryjnych w urzędzie marszałkowskim w celu
  zapewnienia jednolitego sposobu tworzenia, ewidencjonowania i przechowywania
  dokumentów oraz ochrony przed ich uszkodzeniem, zniszczeniem lub utratą.
                                  Rozdział 4
                         Mienie samorządu województwa
                                       
                                   Art. 47.
1. Mieniem województwa jest własność i inne prawa majątkowe nabyte przez
  województwo lub inne wojewódzkie osoby prawne.
2. Wojewódzkimi osobami prawnymi, poza województwem, są samorządowe jednostki
  organizacyjne, którym ustawy przyznają wprost taki status, oraz te osoby
  prawne, które mogą być tworzone na podstawie odrębnych ustaw, wyłącznie
  przez województwo.
3. Województwo jest w stosunkach cywilnoprawnych podmiotem praw i obowiązków,
  które dotyczą mienia województwa nie należącego do innych wojewódzkich osób
  prawnych.
                                   Art. 48.
Nabycie mienia województwa następuje na zasadach określonych w Kodeksie
cywilnym i innych ustawach, a także w drodze przekazania mienia Skarbu Państwa
oraz mienia Skarbu Państwa będącego we władaniu państwowych osób prawnych na
zasadach określonych w niniejszej ustawie.
                                   Art. 49.
1. Przekazanie województwu mienia Skarbu Państwa oraz mienia Skarbu Państwa
  będącego we władaniu państwowych osób prawnych, służącego realizacji zadań
  województwa, w szczególności określonych w art. 14, następuje na podstawie
  decyzji administracyjnej wojewody wydawanej z urzędu, z zastrzeżeniem art.
  50.
2. Organem odwoławczym od decyzji, o której mowa w ust.1, jest minister
  właściwy do spraw Skarbu Państwa.
3. Nabycie mienia jest nieodpłatne i następuje z dniem, w którym decyzja o
  jego przekazaniu stała się ostateczna.
                                       
                                   Art. 50.
1. Przekazanie województwu mienia Skarbu Państwa oraz mienia Skarbu Państwa
  będącego we władaniu państwowych osób prawnych, służącego wykonywaniu zadań
  gospodarczych przekraczających zakres użyteczności publicznej, może nastąpić
  na wniosek zarządu województwa, jeżeli mienie to służyć ma realizacji
  strategii rozwoju województwa i wojewódzkich programów, z wyłączeniem mienia
  przeznaczonego na zaspokojenie roszczeń reprywatyzacyjnych oraz realizację
  programu powszechnego uwłaszczenia.
2. Przekazanie mienia określonego w ust. 1 następuje nieodpłatnie, w trybie
  właściwym dla przenoszenia nabywanych praw, z tym że przekazanie własności i
  innych praw do rzeczy następuje na podstawie ostatecznej decyzji ministra
  właściwego do spraw Skarbu Państwa.
3. Odmowa przekazania mienia, o którym mowa w ust. 1, następuje w drodze
  ostatecznej decyzji ministra właściwego do spraw Skarbu Państwa.
                                   Art. 51.
1. Nabycie przekazywanego mienia Skarbu Państwa oraz mienia Skarbu Państwa
  będącego we władaniu państwowych osób prawnych następuje wraz z
  obciążeniami, które powinny być ujawnione w decyzji o przekazaniu.
2. Ujawnienie obciążeń nie narusza praw osób trzecich.
3. Przepisów ust. 1 i 2 nie stosuje się do zobowiązań Skarbu Państwa oraz
  państwowych osób prawnych, wynikających z działalności organów i instytucji
  władających przekazywanym mieniem, powstałych przed dniem jego przejęcia
  przez województwo.
                                   Art. 52.
Przekazanie mienia Skarbu Państwa oraz mienia Skarbu Państwa będącego we
władaniu państwowych osób prawnych województwu jest wolne od podatków i opłat.
                                   Art. 53.
Do postępowania w sprawie przekazania mienia, w drodze decyzji, stosuje się
odpowiednio przepisy Kodeksu postępowania administracyjnego.
                                   Art. 54.
1. Ostateczna decyzja o przekazaniu województwu praw, które są lub mogą być
  ujawnione w księdze wieczystej, stanowi podstawę wpisu w księdze.
2. Postępowanie w przedmiocie wpisu jest wolne  od opłat sądowych.
                                   Art. 55.
Prawa majątkowe województwa, nie należące do innych wojewódzkich osób
prawnych, wykonuje zarząd województwa.
                                   Art. 56.
1. Kierownicy wojewódzkich samorządowych jednostek organizacyjnych nie
  mających osobowości prawnej działają jednoosobowo na podstawie
  pełnomocnictwa udzielonego przez zarząd województwa.
2. Do czynności przekraczających zakres pełnomocnictwa wymagana jest zgoda, w
  formie uchwały, zarządu województwa.
                                   Art. 57.
1. Oświadczenia woli w imieniu województwa składa marszałek województwa wraz
  z członkiem zarządu województwa, chyba że statut województwa stanowi
  inaczej.
2. Sejmik województwa może udzielić marszałkowi upoważnienia do składania
  jednoosobowo oświadczeń woli, innych niż przewidywane w statucie
  województwa.
3. Czynność prawna, z której wynika zobowiązanie pieniężne, wymaga do jej
  skuteczności kontrasygnaty głównego księgowego budżetu województwa.
4. Główny księgowy budżetu województwa, który odmówi kontrasygnaty, dokonuje
  jej jednak na pisemne polecenie marszałka województwa, informując
  równocześnie o tym sejmik województwa oraz regionalną izbę obrachunkową.
                                   Art. 58.
1. Wojewódzkie osoby prawne samodzielnie decydują, w granicach ustaw, o
  sposobie wykonywania należących do nich praw majątkowych, z tym że
  nieodpłatne rozporządzenie mieniem oraz zbycie:
   1) nieruchomości służącej do powszechnego użytku lub bezpośredniego
     zaspokajania potrzeb publicznych,
   2) przedmiotów posiadających szczególną wartość naukową, historyczną,
     kulturalną lub przyrodniczą
   - wymaga zgody, w formie uchwały, zarządu województwa.
2. Zgody zarządu województwa wymaga także zmiana przeznaczenia składników
  mienia określonego w ust. 1 pkt 1 i 2.
3. Uchwały zarządu województwa, o których mowa w ust. 1 i 2, podlegają
  nadzorowi, o którym mowa w rozdziale 7 ustawy.
                                   Art. 59.
1. W przypadku zbycia przez województwo lub inną wojewódzką osobę prawną
  przedmiotów posiadających szczególną wartość naukową, historyczną,
  kulturalną lub przyrodniczą Skarbowi Państwa przysługuje prawo pierwokupu
  lub wykupu wykonywane na zasadach określonych w Kodeksie cywilnym.
2. Mienie nabyte nieodpłatnie od Skarbu Państwa podlega, w przypadkach
  określonych w ust. 1, zwrotowi na jego rzecz, jeżeli uprawniony organ
  państwowy wystąpi z żądaniem zwrotu.
                                       
                                   Art. 60.
Województwo nie ponosi odpowiedzialności za zobowiązania innych wojewódzkich
osób prawnych, chyba że przepis szczególny stanowi inaczej.  Inne wojewódzkie
osoby prawne nie ponoszą odpowiedzialności za zobowiązania województwa.
                                  Rozdział 5
                         Finanse samorządu województwa
                                       
                                   Art. 61.
1. Budżet województwa jest podstawą samodzielnej gospodarki finansowej
  województwa.
2. Budżet województwa jest planem finansowym obejmującym:
   1) planowane dochody i wydatki województwa,
   2) źródła sfinansowania deficytu budżetowego,
   3) przeznaczenie nadwyżki budżetowej,
   4) wydatki związane z wieloletnimi programami, w tym w szczególności
     inwestycyjnymi, z wyodrębnieniem wydatków na finansowanie każdego z
     programów.
                                   Art. 62.
Zamieszczenie w budżecie województwa wydatków na określone cele nie stanowi
podstawy zobowiązań wobec osób trzecich oraz roszczeń osób trzecich wobec
województwa.
                                   Art. 63.
1. Budżet województwa jest uchwalany jako część uchwały budżetowej na rok
  kalendarzowy, zwany dalej "rokiem budżetowym".
2. Sejmik województwa ustala tryb prac nad projektem uchwały budżetowej,
  określając w szczególności:
   1) terminy obowiązujące w toku prac nad projektem budżetu województwa,
   2) obowiązki wojewódzkich samorządowych jednostek organizacyjnych w toku
     prac nad projektem budżetu województwa,
   3) wymaganą przez sejmik województwa szczegółowość projektu,
   4) materiały informacyjne, które zarząd województwa powinien przedstawić
     sejmikowi województwa, przedkładając projekt uchwały budżetowej.
                                       
                                   Art. 64.
1. Uchwała budżetowa województwa składa się z budżetu województwa, ustaleń
  dotyczących spraw, które, na podstawie Prawa budżetowego, pozostawiono do
  uchwały sejmiku województwa, oraz spraw wskazanych przez sejmik województwa
  w uchwale, o której mowa w art. 63 ust. 2.
2. Uchwała budżetowa może obejmować wydatki na wieloletnie programy
  inwestycyjne, jeżeli:
   1) dla każdego programu wieloletniego zostały przez sejmik województwa
     odrębnie określone:
     a) nazwa programu, jego cel i zadania, które będą finansowane z budżetu
       województwa,
     b) jednostka organizacyjna wykonująca program lub też koordynująca
       wykonywanie programu,
     c) okres realizacji programu i łączne nakłady finansowe,
     d) wysokość wydatków w poszczególnych latach realizacji programu,
   2) kolejne uchwały budżetowe będą obejmować nakłady na uruchomiony program
     w wysokości umożliwiającej jego terminowe zakończenie,
   3) zmiana kwot wydatków na realizację programu może być wyłącznie skutkiem
     odrębnych uchwał sejmiku województwa zmieniających zakres wykonywania
     tego programu lub wstrzymujących jego wykonywanie.
                                   Art. 65.
1. Uchwałę budżetową województwa podejmuje się przed rozpoczęciem roku
  budżetowego.
2. W przypadku nieuchwalenia budżetu w terminie wskazanym w ust. 1 do czasu
  uchwalenia budżetu przez sejmik województwa, jednak nie później niż do 31
  marca roku budżetowego, podstawą gospodarki budżetowej jest projekt budżetu
  przedłożony sejmikowi województwa.
3. W przypadku nieuchwalenia budżetu w terminie, o którym mowa w ust. 2,
  wojewoda ustala, na wniosek regionalnej izby obrachunkowej, budżet
  województwa najpóźniej do końca kwietnia roku budżetowego. Do dnia ustalenia
  budżetu przez wojewodę podstawą gospodarki budżetowej jest projekt budżetu,
  o którym mowa w ust. 2.
4. W przypadku gdy dochody i wydatki państwa określa ustawa o prowizorium
  budżetowym, sejmik województwa może uchwalić prowizorium budżetowe
  województwa na okres objęty prowizorium budżetowym państwa.
                                   Art. 66.
1. Opracowanie i przedstawienie do uchwalenia projektu budżetu województwa, a
  także inicjatywa w sprawie zmian tego budżetu, należą do wyłącznej
  kompetencji zarządu województwa.
2. Zarząd województwa przygotowuje i przedstawia sejmikowi województwa, nie
  później niż 15 listopada roku poprzedzającego rok budżetowy:
   1) projekt budżetu województwa uwzględniający zasady Prawa budżetowego oraz
     ustalenia sejmiku województwa, o których mowa w art. 63 ust. 2 pkt 3,
   2) projekt ustaleń uchwały budżetowej, o których mowa w art. 64 ust. 1,
   3) materiały informacyjne określone przez sejmik województwa w uchwale
     budżetowej.
3. Bez zgody zarządu województwa sejmik województwa nie może wprowadzić w
  projekcie budżetu województwa zmian powodujących zwiększenie wydatków i
  jednoczesne zwiększenie deficytu projektowanego budżetu województwa albo
  zmian powodujących zwiększenie przewidywanych dochodów bez jednoczesnego
  ustanowienia nowych źródeł dochodów.
                                   Art. 67.
1. Dochody własne stanowią zasadnicze źródło finansowania zadań województwa.
2. Dochodami własnymi województwa są:
   1) udziały w podatkach stanowiących dochód budżetu państwa w wysokości
     określonej odrębną ustawą,
   2) dochody z majątku województwa,
   3) spadki, zapisy i darowizny na rzecz województwa,
   4) dochody uzyskiwane przez jednostki budżetowe województwa oraz wpłaty
     innych wojewódzkich samorządowych jednostek organizacyjnych,
   5) odsetki za nieterminowe przekazywanie udziałów, o których mowa w pkt 1,
   6) inne dochody własne uzyskiwane na podstawie odrębnych przepisów.
3. Przekazanie województwu, w drodze ustawy, nowych zadań wymaga zapewnienia
  koniecznych środków finansowych na ich realizację w postaci zwiększenia
  dochodów, o których mowa w ust. 2 pkt 1 i 6.
                                   Art. 68.
Dochodami województwa mogą być:
   1) subwencja wyrównawcza z budżetu państwa,
   2) dotacje celowe z budżetu państwa i państwowych funduszy celowych na
     zadania wykonywane przez województwo,
   3) dotacje celowe z budżetu państwa na zadania z zakresu administracji
     rządowej wykonywane przez województwo na podstawie porozumień zawartych z
     organami administracji rządowej,
   4) dotacje celowe z budżetów gmin lub powiatów na zadania z zakresu tych
     jednostek samorządu terytorialnego wykonywane przez województwo na
     podstawie porozumień zawartych z organem gminy lub powiatu,
   5) inne wpływy uzyskiwane na podstawie odrębnych przepisów.
   
                                   Art. 69.
Wysokość łącznej kwoty subwencji wyrównawczej oraz zasady i kryteria jej
rozdziału określa odrębna ustawa.
                                   Art. 70.
1. Za prawidłowe wykonanie budżetu województwa odpowiada zarząd województwa.
2. Zarządowi województwa przysługuje wyłączne prawo:
   1) zaciągania zobowiązań mających pokrycie w ustalonych w uchwale
     budżetowej kwotach wydatków, w ramach upoważnień udzielanych przez sejmik
     województwa,
   2) emitowania papierów wartościowych, w ramach upoważnień udzielanych przez
     sejmik województwa,
   3) dokonywania wydatków budżetowych,
   4) zgłaszania propozycji zmian w budżecie województwa,
   5) dysponowania rezerwami budżetu województwa,
   6) blokowania środków budżetowych, w przypadkach określonych ustawą.
   
                                   Art. 71.
1. Zasady zaciągania przez organ samorządu województwa kredytów i pożyczek na
  pokrywanie występujących w ciągu roku budżetowego niedoborów lub na
  sfinansowanie wydatków nie znajdujących pokrycia w planowanych rocznych
  dochodach określa odrębna ustawa.
2. Zasady emisji obligacji województwa określa odrębna ustawa.
                                   Art. 72.
Gospodarka środkami finansowymi znajdującymi się w dyspozycji samorządu
województwa jest jawna. Wymóg jawności jest spełniany między innymi przez:
   1) zachowanie jawności debaty budżetowej,
   2) opublikowanie uchwały budżetowej oraz sprawozdań z wykonania budżetu
     województwa,
   3) przedstawianie pełnego wykazu kwot dotacji celowych udzielanych z
     budżetu województwa,
   4) poddanie sprawozdania z wykonania budżetu województwa badaniu przez
     niezależnego audytora i ujawnienie wyników tego badania.
   
                                   Art. 73.
1. Bankową obsługę budżetu województwa wykonuje bank wybrany przez sejmik
  województwa w trybie określonym w przepisach o zamówieniach publicznych.
2. Zasady wykonywania obsługi bankowej określa umowa zawarta między zarządem
  województwa a bankiem.
3. Zarząd województwa może lokować wolne środki budżetowe na rachunkach w
  innych bankach, bez konieczności uzyskania odrębnej zgody sejmiku
  województwa.
4. Zarząd województwa może, w granicach upoważnień zawartych w uchwale
  budżetowej, zaciągać kredyty bankowe w wybranych przez siebie bankach.
                                   Art. 74.
Dyspozycja środkami pieniężnymi województwa jest oddzielona od jej kasowego
wykonania.
                                       
                                  Rozdział 6
                            Współpraca zagraniczna
                                       
                                   Art. 75.
Sejmik województwa uchwala "Priorytety współpracy zagranicznej województwa"
określające:
   1) główne cele współpracy zagranicznej,
   2) priorytety geograficzne przyszłej współpracy,
   3) zamierzenia co do przystępowania do międzynarodowych zrzeszeń
     regionalnych.
                                   Art. 76.
1. Współpraca województwa ze społecznościami regionalnymi innych państw
  prowadzona jest zgodnie z prawem wewnętrznym, polityką zagraniczną państwa i
  jego międzynarodowymi zobowiązaniami, w granicach zadań i kompetencji
  województwa.
2. Województwo uczestniczy w działalności międzynarodowych instytucji i
  zrzeszeń regionalnych oraz jest w nich reprezentowane na zasadach
  określonych w porozumieniu zawartym przez ogólnokrajowe organizacje
  zrzeszające jednostki samorządu terytorialnego.
                                   Art. 77.
1. "Priorytety współpracy zagranicznej województwa" mogą być uchwalane oraz
  inicjatywy zagraniczne województwa, w tym w szczególności projekty umów o
  współpracy regionalnej lub projekty uchwał o przystąpieniu do
  międzynarodowych zrzeszeń regionalnych, mogą być podejmowane za zgodą
  ministra właściwego do spraw zagranicznych uzyskaną za pośrednictwem
  wojewody.
2. Uchwały, o których mowa w ust. 1, zapadają bezwzględną większością głosów
  ustawowego składu sejmiku województwa.
3. Uchwała oraz zawarte umowy o współpracy regionalnej, o których mowa w ust.
  1, przesyłane są do ministra właściwego do spraw zagranicznych oraz ministra
  właściwego do spraw administracji publicznej.
 
                                  Rozdział 7
                Nadzór nad działalnością samorządu województwa
                                       
                                   Art. 78.
1. Nadzór nad działalnością samorządu województwa sprawuje Prezes Rady
  Ministrów i wojewoda, a w zakresie spraw finansowych - regionalna izba
  obrachunkowa.
2. Organy nadzoru mogą wkraczać w działalność województwa tylko w przypadkach
  określonych ustawami.
 
 
                                   Art. 79.
Nadzór nad wykonywaniem zadań województwa jest sprawowany na podstawie
kryterium zgodności z prawem.
                                       
                                   Art. 80.
Organy nadzoru mają prawo żądania informacji i danych, dotyczących organizacji
i  funkcjonowania  województwa, niezbędnych do wykonywania przysługujących  im
uprawnień nadzorczych.
 
 
                                   Art. 81.
Marszałek województwa przedstawia wojewodzie uchwały sejmiku województwa  oraz
uchwały  zarządu województwa podlegające nadzorowi w ciągu 7 dni od  dnia  ich
podjęcia.  W  tym samym terminie marszałek województwa przedstawia regionalnej
izbie obrachunkowej uchwały objęte zakresem nadzoru izby.
 
                                   Art. 82.
1. Uchwała organu samorządu województwa sprzeczna z prawem jest nieważna.
2. O nieważności uchwały orzeka organ nadzorczy. Organ samorządu, którego
  uchwała została uchylona, może w ciągu 30 dni złożyć skargę do sądu
  administracyjnego. Przepisy o kontroli sądowej decyzji administracyjnych
  stosuje się odpowiednio.
3. Sąd administracyjny wyznacza rozprawę nie później niż w ciągu 30 dni od
  dnia wniesienia skargi do sądu.
4. W przypadku nieistotnego naruszenia prawa organ nadzoru nie stwierdza
  nieważności uchwały, ograniczając się do wskazania, że uchwałę wydano z
  naruszeniem prawa.
 
 
                                   Art. 83.
1. Nie stwierdza się nieważności uchwały organu samorządu województwa, jeżeli
  organ nadzoru nie uchyli jej w ciągu 30 dni od dnia jej otrzymania.
2. Jeżeli nie stwierdzono nieważności uchwały z powodu upływu terminu
  określonego w ust.1, a istnieją przesłanki stwierdzenia nieważności, orzeka
  się o niezgodności uchwały z prawem. Przepisy Kodeksu postępowania
  administracyjnego  co do skutków takiego orzeczenia stosuje się odpowiednio.
 
 
                                   Art. 84.
1. W razie naruszenia przez sejmik województwa Konstytucji lub rażącego albo
  wielokrotnego naruszania ustaw Sejm, na wniosek Prezesa Rady Ministrów,
  może, w drodze uchwały, rozwiązać sejmik województwa. Rozwiązanie sejmiku
  województwa jest równoznaczne z rozwiązaniem wszystkich organów samorządu
  województwa. Do czasu wyboru nowych organów samorządu województwa funkcje
  tych organów pełni właściwy terytorialnie wojewoda.
2. Jeżeli naruszenia Konstytucji lub rażącego albo wielokrotnego naruszania
  ustaw dopuszcza się zarząd województwa, wojewoda wzywa sejmik województwa do
  zastosowania niezbędnych środków, a jeżeli wezwanie to nie odnosi skutku występuje
z wnioskiem do Prezesa Rady Ministrów o rozwiązanie zarządu
  województwa. Do czasu wyboru nowego zarządu województwa funkcje zarządu
  województwa i marszałka województwa pełni osoba wyznaczona przez Prezesa
  Rady Ministrów na wniosek wojewody.
 
 
                                   Art. 85.
1. W razie nie rokującego szybkiej poprawy i przedłużającego się braku
  skuteczności w wykonywaniu zadań publicznych przez organy samorządu
  województwa Prezes Rady Ministrów może zawiesić organy samorządu województwa
  i ustanowić zarząd komisaryczny na okres do 2 lat, nie dłużej jednak niż do
  wyboru zarządu województwa przez sejmik województwa nowej kadencji.
2. Ustanowienie zarządu komisarycznego może nastąpić po uprzednim
  przedstawieniu zarzutów organom samorządu województwa i wezwaniu ich do
  niezwłocznego przedstawienia programu poprawy sytuacji województwa.
3. Komisarza rządowego powołuje Prezes Rady Ministrów na wniosek wojewody.
4. Komisarz  rządowy  przejmuje  wykonywanie  zadań  i  kompetencje  organów
  samorządu województwa.
  
                                   Art. 86.
1. Rozstrzygnięcia nadzorcze, o których mowa w art. 84 ust. 2 i art. 85 ust.
  1, podlegają zaskarżeniu do sądu administracyjnego z powodu niezgodności z
  prawem w terminie 30 dni od dnia ich doręczenia.
2. Do złożenia skargi jest uprawnione  województwo. Podstawą wniesienia
  skargi jest uchwała sejmiku województwa.
3. Do postępowania w sprawach, o których mowa w ust. 1, stosuje się
  odpowiednio przepisy o zaskarżaniu do sądu administracyjnego decyzji w
  indywidualnych sprawach z zakresu administracji publicznej.
4. Rozstrzygnięcia nadzorcze stają się ostateczne po upływie terminu
  przewidzianego na wniesienie skargi albo z dniem oddalenia skargi lub
  odrzucenia jej przez sąd.
 
                                       
                                   Art. 87.
Postępowania  sądowe,  o  których mowa w art. 82 i   86,  są  wolne  od  opłat
    sądowych.
 
                                   Art. 88.
Przepisów  niniejszego rozdziału  nie stosuje się do decyzji indywidualnych  w
sprawach z zakresu administracji publicznej, wydawanych przez organy samorządu
województwa. Kontrolę instancyjną w tym zakresie oraz nadzór pozainstancyjny i
kontrolę sprawowaną przez sąd określają przepisy odrębne.
                                  Rozdział 8
        Akty prawa miejscowego stanowionego przez samorząd województwa
                                       
                                   Art. 89.
1. Na podstawie tej ustawy oraz na podstawie upoważnień udzielonych w innych
  ustawach i w ich granicach sejmik województwa stanowi akty prawa miejscowego
  obowiązujące na obszarze województwa lub jego części.
2. Marszałek województwa podpisuje akty prawa miejscowego, przyjęte przez
  sejmik województwa, niezwłocznie po ich uchwaleniu i kieruje je do
  publikacji w wojewódzkim dzienniku urzędowym.
3. Publikacji w wojewódzkim dzienniku urzędowym podlega także uchwała budżetu
  województwa oraz sprawozdanie z wykonania budżetu województwa.
4. Akty prawa miejscowego wchodzą w życie z dniem ogłoszenia, jeżeli przepisy
  odrębne lub akty prawa miejscowego nie przewidują wyraźnie terminu
  późniejszego.
5. Zasady i tryb wydawania wojewódzkiego dziennika urzędowego określa odrębna
  ustawa.
                                   Art. 90.
1. Każdy, czyj interes prawny lub uprawnienie zostały naruszone przepisem
  aktu prawa miejscowego, wydanym w sprawie z zakresu administracji
  publicznej, może - po bezskutecznym wezwaniu organu samorządu województwa,
  który wydał przepis, do usunięcia naruszenia  - zaskarżyć przepis do sądu
  administracyjnego.
2. Nie stwierdza się nieważności aktu prawa miejscowego po upływie 1 roku od
  dnia jego wydania.
3. Przepisu ust. 1 nie stosuje się, jeżeli w sprawie orzekał już sąd
  administracyjny i skargę oddalił.
4. W sprawie wezwania do usunięcia naruszenia stosuje się przepisy o
  terminach załatwiania spraw w postępowaniu administracyjnym.
                                   Art. 91.
1. Przepisy art. 90 stosuje się odpowiednio, gdy organ samorządu województwa
  nie wykonuje czynności nakazanych prawem albo, przez podejmowane czynności
  prawne lub faktyczne, narusza prawa osób trzecich.
2. W przypadkach, o których mowa w ust. 1, sąd administracyjny może nakazać
  organowi nadzoru wykonanie niezbędnych czynności na rzecz skarżącego.
 
                                       
                                  Rozdział 9
                                Przepis końcowy
                                       
                                   Art. 92.
 Ustawa wchodzi w życie w terminie i na zasadach określonych w odrębnej
 ustawie.
                                       
                                       
