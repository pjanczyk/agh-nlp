



Dz.U. z 1995 r. Nr 23, poz. 120
                                USTAWA
                       z dnia 5 stycznia 1995 r.
                                    
                    o zmianie ustawy o cudzoziemcach
                                    
                                    
                                    
                                Art. 1.
W ustawie z dnia 29 marca 1963 r. o cudzoziemcach (Dz.U. z 1992 r. Nr 7, 
poz. 30 i Nr 25, poz. 112) wprowadza się następujące zmiany:
 1) w art. 15 skreśla się ust. 4 i 6;
 2) po art. 15 dodaje się art. 15a w brzmieniu:
  "Art. 15a. 1. Policja lub Straż Graniczna ma prawo zatrzymać cudzoziemca,
                w stosunku do którego zachodzą okoliczności uzasadniające
                jego wydalenie albo występują okoliczności, o których mowa
                w art. 15 ust. 5 lub art. 16 ust. 1 i 2. Zatrzymanemu
                cudzoziemcowi przysługują uprawnienia przewidziane w
                Kodeksie postępowania karnego dla osoby zatrzymanej.
              2. Niezwłocznie po zatrzymaniu cudzoziemca należy wystąpić
                z wnioskiem o wydanie decyzji o jego wydaleniu albo 
                przystąpić do wykonania obowiązku odstawienia go do 
                granicy, a w razie zaistnienia okoliczności, o których 
                mowa w art. 16 ust. 1 i 2, wystąpić do prokuratora z 
                wnioskiem o wyznaczenie cudzoziemcowi miejsca przymusowego
                pobytu w strzeżonym ośrodku lub o zastosowanie
                aresztu w celu wydalenia.
              3. Jeżeli w ciągu 48 godzin od chwili zatrzymania nie doręczono
                cudzoziemcowi odpisu postanowienia o wyznaczeniu
                miejsca przymusowego pobytu w strzeżonym 
                ośrodku lub o zastosowaniu aresztu w celu wydalenia, 
                należy cudzoziemca niezwłocznie zwolnić.";
 3) art. 16 otrzymuje brzmienie:
   "Art. 16. 1. Jeżeli niezwłoczne odstawienie cudzoziemca do granicy
                nie jest możliwe i zachodzi uzasadniona obawa, że
                cudzoziemiec będzie uchylać się od wykonania decyzji o
                wydaleniu, prokurator wyznacza mu miejsce przymusowego
                pobytu w strzeżonym ośrodku do czasu wykonania tej decyzji.
              2. Jeżeli zachodzi uzasadniona obawa, że cudzoziemiec nie 
                podporządkuje się zasadom obowiązującym w strzeżonym
                ośrodku, albo gdy cudzoziemiec przebywający w 
                tym ośrodku opuści go bez zezwolenia, można zastosować
                areszt w celu wydalenia na okres niezbędny do wykonania
                decyzji o wydaleniu.
              3. Postanowienie o wyznaczeniu cudzoziemcowi miejsca 
                przymusowego pobytu w strzeżonym ośrodku lub o zastosowaniu
                aresztu w celu wydalenia wydaje prokurator 
                rejonowy, właściwy ze względu na miejsce pobytu cudzoziemca.
              4. Na przewidziane w ust. 3 postanowienie prokuratora 
                przysługuje, w terminie 7 dni, zażalenie do sądu rejonowego,
                właściwego ze względu na miejsce pobytu cudzoziemca.
                Na postanowienie sądu zażalenie nie przysługuje.
              5. Cudzoziemca przebywającego w strzeżonym ośrodku lub 
                w areszcie w celu wydalenia należy niezwłocznie zwolnić, 
                jeżeli w ciągu 90 dni od chwili jego zatrzymania nie wykonano
                decyzji o wydaleniu albo ustały przyczyny uzasadniające
                stosowanie tych środków.";
 4) art. 17 otrzymuje brzmienie:
   "Art. 17. 1. Cudzoziemca nie umieszcza się w strzeżonym ośrodku lub
                w areszcie w celu wydalenia w przypadku gdy może to
                spowodować poważne zagrożenie dla jego życia lub ciężkie
                skutki dla jego rodziny.
              2. Jeżeli stan zdrowia cudzoziemca przebywającego w 
                strzeżonym ośrodku lub areszcie w celu wydalenia tego 
                wymaga, należy umieścić go w odpowiednim zakładzie 
                leczniczym.
              3. Prokurator, wydając postanowienie o wyznaczeniu cudzoziemcowi
                miejsca przymusowego pobytu w strzeżonym
                ośrodku lub o zastosowaniu aresztu w celu wydalenia,
                ma obowiązek:
                 1) zawiadomienia o tym właściwego przedstawicielstwa 
                   dyplomatycznego lub urzędu konsularnego - na 
                   wniosek cudzoziemca, którego to dotyczy,
                 2) zawiadomienia sądu opiekuńczego, jeżeli zachodzi 
                   potrzeba opieki nad jego dziećmi,
                 3) przedsięwzięcia niezbędnych czynności do ochrony 
                   jego mienia.
              4. Cudzoziemca należy powiadomić, w formie pisemnej, o 
                przysługujących mu prawach, poczynionych wystąpieniach
                oraz wydanych zarządzeniach.";
 5) art. 18 otrzymuje brzmienie:
   "Art. 18. 1. Strzeżone ośrodki dla cudzoziemców tworzy i znosi Minister
                Spraw Wewnętrznych. Ośrodki te podlegają komendantom
                wojewódzkim Policji.
              2. Areszt w celu wydalenia jest wykonywany w pomieszczeniach
                wyznaczonych przez Ministra Spraw Wewnętrznych.
              3. Nadzór nad prawidłowością wykonania postanowienia o 
                wyznaczeniu miejsca przymusowego pobytu w strzeżonym
                ośrodku lub o zastosowaniu aresztu w celu wydalenia
                sprawuje prokurator.";
 6) w art. 20 w ust. 2 po wyrazie "prawnej" dodaje się wyrazy "albo jednostce 
   organizacyjnej nie mającej osobowości prawnej";
 7) art. 21 otrzymuje brzmienie:
   "Art. 21. Decyzje w sprawach, o których mowa w art. 15, wydają, 
             właściwi ze względu na miejsce pobytu cudzoziemca, wojewodowie
             z urzędu lub na wniosek komendanta wojewódzkiego Policji
             albo komendanta oddziału Straży Granicznej.";
 8) w art. 26:
    a) w ust. 1 wyrazy "art. 16 ust. 1" zastępuje się wyrazami "art. 16 ust. 2",
    b) ust. 3 otrzymuje brzmienie:
       "3. Nakaz karny wydany w postępowaniu nakazowym jest natychmiast
          wykonalny.".
       
                                Art. 2.
Postępowania w sprawie wyznaczenia cudzoziemcowi miejsca przymusowego 
pobytu w strzeżonym ośrodku oraz w sprawie zastosowania wobec cudzoziemca
aresztu w celu wydalenia, wszczęte na podstawie przepisów dotychczasowych,
podlegają umorzeniu, a decyzji wydanych w takich postępowaniach nie 
wykonuje się.
                                Art. 3.
Ustawa wchodzi w życie po upływie 14 dni od dnia ogłoszenia.
 
