



Dz.U. z 2001 r. Nr 76, poz. 809
                                       
                                                                               
                                                                               
                                                                               
                                                                               
                                                                               
                                    USTAWA
                          z dnia 21 czerwca  2001 r.
                                       
   o zmianie ustawy o Państwowej Inspekcji Pracy oraz ustawy o postępowaniu
                         egzekucyjnym w administracji
                                       
                                    Art. 1.
W ustawie z dnia 6 marca 1981 r. o Państwowej Inspekcji Pracy (Dz.U. z 1985 r.
Nr 54, poz. 276, z 1989 r. Nr 34, poz. 178, z 1996 r. Nr 24, poz. 110 i Nr 106,
poz. 496, z 1998 r. Nr 113, poz. 717 i Nr 162, poz. 1126 oraz z 1999 r. Nr 49,
poz. 483) wprowadza się następujące zmiany:
1) w art. 4 ust. 1 otrzymuje brzmienie:
     "1. Okręgowy inspektorat pracy obejmuje zakresem swojej właściwości
       terytorialnej obszar jednego lub więcej województw.";
2) art. 5 otrzymuje brzmienie:
      "Art. 5. 1. Marszałek Sejmu na wniosek Głównego Inspektora Pracy ustala:
           1) siedziby i zakres właściwości terytorialnej okręgowych
             inspektoratów pracy,
           2) statut Państwowej Inspekcji Pracy.
         2. Zarządzenia Marszałka Sejmu w sprawach, o których mowa w ust. 1,
           podlegają ogłoszeniu w Dzienniku Urzędowym Rzeczypospolitej
           Polskiej Monitor Polski.";
3) w art. 6:
   a) w ust. 2 wyrazy "Prezydium Sejmu" zastępuje się wyrazami "Marszałek
     Sejmu",
   b) w ust. 3 po wyrazach "ogólnokrajowe organizacje międzyzwiązkowe," dodaje
     się wyrazy "ogólnokrajowe federacje i konfederacje pracodawców,",
   c) po ust. 3 dodaje się ust. 3{1} w brzmieniu:
      "3{1}. W skład Rady nie można powołać pracownika Państwowej Inspekcji
         Pracy, chyba że korzysta on z urlopu bezpłatnego udzielonego w celu
         wykonywania funkcji z wyboru.",
   d) ust. 4 otrzymuje brzmienie:
     "4. Zasady reprezentacji w Radzie oraz wysokość diety członków Rady za
       udział w jej pracach określa Marszałek Sejmu w drodze zarządzenia.";
4) w art. 7 w ust. 1 wyrazy "zakłady pracy i nadzorujące je jednostki
  organizacyjne oraz organy administracji państwowej i organizacje społeczne"
  zastępuje się wyrazami "podmioty kontrolowane i organy sprawujące nadzór nad
  przedsiębiorstwami lub innymi jednostkami organizacyjnymi państwowymi albo
  samorządowymi";
5) w art. 8:
   a) w ust. 1:
      - w pkt 1 i 4 wyrazy "zakłady pracy" zastępuje się wyrazem "pracodawców",
      - w pkt 7 wyraz "zakłady" zastępuje się wyrazem "pracodawców",
   b) w ust. 1{1} w pkt 4 po wyrazie "zadań" dodaje się wyrazy "i prac",
   c) w ust. 2 skreśla się wyrazy "przez zakłady pracy",
   d) po ust. 3 dodaje się ust. 4 w brzmieniu:
     "4. Marszałek Sejmu, na wniosek Głównego Inspektora Pracy, ustala w drodze
       zarządzenia wzór legitymacji służbowej, o której mowa w ust. 3.
       Zarządzenie Marszałka Sejmu podlega ogłoszeniu w Dzienniku Urzędowym
       Rzeczypospolitej Polskiej Monitor Polski.";
6) w art. 8a:
   a) w ust. 1 wyrazy "Ministrem Pracy i Polityki Socjalnej" zastępuje się
     wyrazami "ministrem właściwym do spraw pracy",
   b) w ust. 5 w zdaniu wstępnym wyrazy "Minister Pracy i Polityki Socjalnej"
     zastępuje się wyrazami "Minister właściwy do spraw pracy";
7) w art. 9:
   a) w pkt 1 skreśla się wyrazy "kierownikowi zakładu pracy",
   b) pkt 2 otrzymuje brzmienie:
      "2) nakazania: wstrzymania prac, gdy naruszenie powoduje bezpośrednie
         zagrożenie życia lub zdrowia pracowników lub innych osób wykonujących
         te prace; skierowania do innych prac pracowników lub innych osób
         dopuszczonych do pracy wbrew obowiązującym przepisom przy pracach
         wzbronionych, szkodliwych lub niebezpiecznych albo pracowników lub
         innych osób dopuszczonych do pracy przy pracach niebezpiecznych,
         jeżeli pracownicy ci lub osoby nie posiadają odpowiednich
         kwalifikacji; nakazy w tych sprawach podlegają natychmiastowemu
         wykonaniu,",
   c) po pkt 2 dodaje się pkt 2a w brzmieniu:
      "2a) nakazania pracodawcy wypłaty należnego wynagrodzenia za pracę, a
         także innego świadczenia przysługującego pracownikowi,",
   d) w pkt 5 wyrazy "kierownika zakładu pracy lub nadrzędnej jednostki
     organizacyjnej nad zakładem pracy albo innego organu" zastępuje się
     wyrazami "pracodawcy lub organu, o którym mowa w art. 7 ust. 1,";
8) w art. 11:
   a) w ust. 1 wyrazy "objęte wszystkie zakłady pracy" zastępuje się wyrazami
     "objęci wszyscy pracodawcy",
   b) skreśla się ust. 2;
9) w art. 13:
   a) w ust. 1 po wyrazach "związkami zawodowymi," dodaje się wyrazy
     "organizacjami pracodawców,",
   b) w ust. 1{1} skreśla się wyrazy "właściwego okręgowego";
10) w art. 14:
   a) w ust. 1:
     - pkt 5 otrzymuje brzmienie:
         "5) przedstawianie wniosków w sprawach nauczania i szkolenia w
           dziedzinie bezpieczeństwa i higieny pracy, prowadzenie działalności
           w zakresie szkolenia inspektorów pracy oraz nadzór nad działalnością
           Ośrodka Szkolenia Państwowej Inspekcji Pracy im. Profesora Jana
           Rosnera,",
     - po pkt 7 dodaje się pkt 7a w brzmieniu:
          "7a) rozpatrywanie odwołań od nakazów i innych decyzji okręgowych
             inspektorów pracy,",
   b) po ust. 2 dodaje się ust. 2{1} w brzmieniu:
      "2{1}. Główny Inspektor Pracy jest pracodawcą, w rozumieniu prawa pracy,
         dla pracowników Głównego Inspektoratu Pracy oraz pracowników
         wykonujących lub nadzorujących czynności kontrolne.",
   c) w ust. 3 wyrazy "Ministrowi Pracy, Płac i Spraw Socjalnych" zastępuje się
     wyrazami "ministrowi właściwemu do spraw pracy";
11) skreśla się art. 15;
12) w art. 16:
   a) w ust. 1:
       - w pkt 3 skreśla się wyrazy "zakładów pracy",
       - pkt 4 otrzymuje brzmienie:
         "4) rozpatrywanie odwołań od nakazów, sprzeciwów i innych decyzji
           inspektorów pracy,",
       - w pkt 5 wyrazy "zakładów pracy" zastępuje się wyrazem "pracodawców",
   b) po ust. 2 dodaje się ust. 3 w brzmieniu:
     "3. Okręgowy inspektor pracy jest pracodawcą, w rozumieniu prawa pracy,
       dla pracowników okręgowego inspektoratu pracy z wyłączeniem
       pracowników, o których mowa w art. 14 ust. 2{1}.";
13) skreśla się art. 17;
14) art. 18 otrzymuje brzmienie:
    "Art. 18. Okręgowy inspektor pracy wydaje nakazy, o których mowa w art. 9
           pkt 3. Nakazy te wydaje z własnej inicjatywy bądź na wniosek
           inspektora pracy.";
15) w art. 19 wyrazy "właściwym terenowym organom władzy i administracji
  państwowej stopnia wojewódzkiego" zastępuje się wyrazami "wojewodzie,
  marszałkowi województwa";
16) po art. 19 dodaje się art. 19a -19i w brzmieniu:
   "Art. 19a. Kontrola ma na celu ustalenie stanu faktycznego w zakresie
           przestrzegania przez podmiot kontrolowany prawa pracy, w
           szczególności przepisów i zasad bezpieczeństwa i higieny pracy, oraz
           udokumentowanie dokonanych ustaleń.
    Art. 19b. Dla realizacji celu, o którym mowa w art. 19a, inspektor pracy ma
           prawo:
           1) swobodnego wstępu na teren oraz do obiektów i pomieszczeń
             podmiotów kontrolowanych,
           2) przeprowadzania oględzin obiektów, stanowisk pracy, maszyn i
             urządzeń oraz przebiegu procesów technologicznych i pracy,
           3) żądania od pracodawcy lub innego kontrolowanego podmiotu oraz od
             wszystkich pracowników lub osób, które pracodawca zatrudnia lub
             zatrudniał, albo które wykonują lub wykonywały pracę na rzecz
             kontrolowanego podmiotu, pisemnych i ustnych informacji w sprawach
             objętych kontrolą oraz wzywania i przesłuchiwania tych osób w
             związku z przeprowadzaną kontrolą.
           4) żądania okazania dokumentów dotyczących budowy, przebudowy lub
             modernizacji oraz uruchomienia zakładu pracy, planów i rysunków
             technicznych, dokumentacji technicznej i technologicznej, wyników
             ekspertyz, badań i pomiarów dotyczących produkcji bądź innej
             działalności zakładu, jak również dostarczenia mu próbek surowców
             i materiałów używanych, wytwarzanych lub powstających w toku
             produkcji, w ilości niezbędnej do przeprowadzenia analiz lub
             badań, gdy mają one związek z przeprowadzaną kontrolą,
           5) żądania od pracodawcy lub innego podmiotu kontrolowanego
             przedłożenia akt osobowych oraz dokumentów związanych z
             zatrudnianiem pracowników lub innych osób wykonujących pracę na
             rzecz podmiotu kontrolowanego na innej podstawie niż stosunek
             pracy,
           6) zapoznania się z decyzjami wydanymi przez inne organy kontroli i
             nadzoru nad warunkami pracy oraz ich realizacją,
           7) utrwalania przebiegu i wyników oględzin, o których mowa w pkt 2,
             za pomocą aparatury i środków technicznych służących do utrwalania
             obrazu lub dźwięku,
           8) sporządzania niezbędnych dla kontroli odpisów lub wyciągów z
             dokumentów, jak również zestawień i obliczeń na podstawie
             dokumentów, a w razie potrzeby zażądania tego od podmiotu
             kontrolowanego,
           9) sprawdzania tożsamości osób wykonujących pracę,
          10) korzystania z pomocy biegłych i specjalistów.
    Art. 19c. Podmiot kontrolowany ma obowiązek zapewnić inspektorowi pracy
           warunki i środki niezbędne do sprawnego przeprowadzenia kontroli, a
           w szczególności niezwłocznie przedstawić żądane dokumenty i
           materiały, zapewnić terminowe udzielanie informacji przez osoby, o
           których mowa w art. 19b pkt 3, udostępnić urządzenia techniczne
           oraz, w miarę możliwości, oddzielne pomieszczenie z odpowiednim
           wyposażeniem.
      Art. 19d. 1. Kontrolę przeprowadza się w siedzibie podmiotu
             kontrolowanego oraz w innych miejscach wykonywania jego zadań.
         2. Kontrola lub poszczególne jej czynności mogą być również
           prowadzone w siedzibie jednostki organizacyjnej Państwowej
           Inspekcji Pracy.
         3. Przed podjęciem czynności kontrolnych inspektor pracy zgłasza
           swoją obecność pracodawcy, z wyjątkiem przypadków, gdy uzna, że
           takie zawiadomienie może wpłynąć na obiektywny wynik kontroli.
         4. Inspektor pracy jest upoważniony do swobodnego wstępu i poruszania
           się po terenie kontrolowanego podmiotu bez obowiązku uzyskiwania
           przepustki oraz jest zwolniony od rewizji osobistej.
    Art. 19e. Inspektor pracy, przystępując do sprawdzenia tożsamości osoby
           wykonującej pracę, jest obowiązany okazać legitymację służbową w
           taki sposób, aby osoba ta mogła odczytać i zanotować jego dane
           osobowe.
    Art. 19f. W kontroli mogą brać udział biegli i specjaliści na podstawie
           imiennego upoważnienia wydanego przez Głównego Inspektora Pracy lub
           okręgowego inspektora pracy.
      Art. 19g. 1. W toku wykonywania czynności kontrolnych inspektor pracy
             współdziała ze związkami zawodowymi, organami samorządu załogi i
             społeczną inspekcją pracy.
         2. Współdziałanie, o którym mowa w ust. 1, polega w szczególności na:
           1) informowaniu o tematyce i zakresie przeprowadzanej kontroli,
           2) analizowaniu uwag i spostrzeżeń wnoszonych przez zakładowe
             organizacje związkowe, organy samorządu załogi i społecznych
             inspektorów pracy w trakcie wykonywania czynności kontrolnych,
           3) poinformowaniu o wynikach kontroli i podjętych decyzjach,
           4) udzielaniu porad i informacji z zakresu prawa pracy.
    Art. 19h. Podczas czynności kontrolnych inspektor pracy oraz osoby, o
           których mowa w art. 19f, obowiązani są do przestrzegania przepisów
           bezpieczeństwa i higieny pracy, przepisów przeciwpożarowych oraz
           przepisów o ochronie informacji niejawnych.
     Art. 19i. 1. Ustalenia z kontroli dokumentowane są, z zastrzeżeniem ust.
             9, w formie protokołu.
         2. Protokół kontroli powinien zawierać:
           1) nazwę pracodawcy w pełnym brzmieniu i jego adres oraz numer z
             krajowego rejestru urzędowego podmiotów gospodarki narodowej
             (REGON),
           2) imię i nazwisko oraz stanowisko służbowe inspektora pracy,
           3) imię i nazwisko pracodawcy albo imię i nazwisko osoby lub nazwę
             organu reprezentującego pracodawcę,
           4) datę rozpoczęcia działalności przez pracodawcę i datę objęcia
             stanowiska przez osobę lub powołania organu reprezentującego
             pracodawcę,
           5) oznaczenie dni, w których przeprowadzano kontrolę,
           6) informację o realizacji uprzednich decyzji i wystąpień organów
             Państwowej Inspekcji Pracy oraz wniosków, zaleceń i decyzji innych
             organów kontroli i nadzoru nad warunkami pracy; informacji tej
             można nie podawać w przypadku, gdy kontrola związana jest z
             rozpatrzeniem skargi lub udziałem w przejmowaniu zakładów pracy
             lub ich części do eksploatacji,
           7) opis stwierdzonych naruszeń prawa pracy w zakresie zagadnień
             objętych kontrolą oraz inne informacje mające istotne znaczenie
             dla rozstrzygania spraw,
           8) dane osoby legitymowanej oraz określenie czasu, miejsca i
             przyczyny legitymowania,
           9) informację o pobraniu próbek surowców i materiałów używanych,
             wytwarzanych lub powstających w toku produkcji,
          10) treść decyzji ustnych oraz informację o ich realizacji,
          11) informację o liczbie i rodzaju udzielonych porad z zakresu prawa
            pracy,
          12) liczbę i wyszczególnienie załączników stanowiących składową część
            protokołu,
          13) informację o osobach, w których obecności przeprowadzano
            kontrolę,
          14) wzmiankę o wniesieniu lub niewniesieniu zastrzeżeń do treści
            protokołu,
          15) datę i miejsce podpisania protokołu przez osobę kontrolującą oraz
            przez pracodawcę albo osobę lub organ reprezentujący pracodawcę.
         3. Protokół podpisuje inspektor pracy prowadzący kontrolę oraz
           pracodawca albo osoba lub organ reprezentujący pracodawcę.
         4. Pracodawcy albo osobie lub organowi reprezentującemu pracodawcę
           przysługuje prawo zgłoszenia, przed podpisaniem protokołu kontroli,
           umotywowanych zastrzeżeń do ustaleń zawartych w protokole.
         5. Zastrzeżenia należy zgłosić na piśmie w terminie 7 dni od dnia
           przedstawienia protokołu.
         6. W razie zgłoszenia zastrzeżeń, o których mowa w ust. 4, inspektor
           pracy przeprowadzający kontrolę zobowiązany jest je zbadać, a w
           przypadku stwierdzenia zasadności zastrzeżeń zmienić lub uzupełnić
           odpowiednią część protokołu.
         7. Odmowa podpisania protokołu przez pracodawcę albo osobę lub organ
           reprezentujący pracodawcę nie stanowi przeszkody do zastosowania
           przez inspektora pracy stosownych środków prawnych przewidzianych
           ustawą.
         8. Kopię protokołu kontroli inspektor pracy pozostawia pracodawcy.
         9. W przypadku niewydania decyzji ustalenia z kontroli mogą być
           dokumentowane w formie notatki urzędowej.
         10. Notatka urzędowa, o której mowa w ust. 9, powinna zawierać w
           szczególności dane określone w ust. 2 pkt 1, 2, 3, 8, 11 i 12 oraz
           krótki opis stanu stwierdzonego w czasie kontroli.
         11. Notatkę urzędową podpisuje inspektor pracy.
         12. Do dokumentowania ustaleń z kontroli podmiotów innych niż
           pracodawcy, na rzecz których jest świadczona praca przez osoby
           fizyczne, ust. 9-11 stosuje się odpowiednio.";
17) skreśla się art. 20;
18) art. 21 otrzymuje brzmienie:
     "Art. 21. W wyniku ustaleń dokonanych w toku kontroli oraz po
           przeprowadzeniu postępowania wynikającego z przepisów ustawy
           inspektor pracy:
           1) wydaje nakazy i zgłasza sprzeciwy, o których mowa w art. 9 pkt
             1-2a i 4,
           2) kieruje wystąpienia, o których mowa w art. 9 pkt 5,
           3) wnosi powództwa oraz wstępuje do postępowania w sprawach, o
             których mowa w art. 8 ust. 1 pkt 11a,
           4) podejmuje inne działania, jeżeli prawo lub obowiązek ich podjęcia
             wynika z odrębnych przepisów.";
19) po art. 21 dodaje się art. 21a-21f w brzmieniu:
      "Art. 21a. 1. Nakazy, o których mowa w art. 9 pkt 1-2a, inspektor pracy
             wydaje w formie decyzji:
           1) pisemnej,
           2) stanowiącej wpis do dziennika budowy,
           3) ustnej.
         2. Decyzja inspektora pracy, o której mowa w ust. 1 pkt 1 i 2
           powinna,
           oprócz treści, zawierać określenie podstawy prawnej, termin
           realizacji oraz pouczenie o przysługujących środkach odwoławczych.
         3. W przypadku wydawania decyzji w formie wpisu do dziennika budowy,
           kopia lub odpis tych decyzji stanowi załącznik do protokołu
           kontroli.
         4. Decyzje ustne, o których mowa w ust. 1 pkt 3, inspektor pracy
           wydaje w celu usunięcia ujawnionych w toku kontroli
           nieprawidłowości w zakresie bezpieczeństwa i higieny pracy, jeżeli
           mogą być one usunięte podczas trwania kontroli.
         5. W razie gdy zakład pracy posiada wydzielone terenowe jednostki
           organizacyjne, inspektor pracy wydaje decyzję, o której mowa w ust.
           1,
           osobie kierującej taką wydzieloną jednostką organizacyjną, jeżeli
           usunięcie naruszeń przepisów prawa pracy nie wymaga decyzji
           pracodawcy, a także gdy nie można inaczej uniknąć niebezpieczeństwa
           zagrażającego życiu lub zdrowiu pracowników.
         6. W razie wniesienia odwołania od nakazu, o którym mowa w art. 9 pkt
           1 i 2, inspektor pracy lub okręgowy inspektor pracy może wstrzymać
           wykonanie nakazu do czasu rozpatrzenia odwołania, jeżeli podjęte
           przez pracodawcę przedsięwzięcia wyłączają bezpośrednie zagrożenie
           życia lub zdrowia pracowników.
    Art. 21b. Sprzeciw, o którym mowa w art. 9 pkt 4, inspektor pracy zgłasza
           niezwłocznie po stwierdzeniu, że uruchomienie wybudowanego lub
           przebudowanego zakładu pracy lub jego części mogłoby spowodować
           bezpośrednie zagrożenie życia lub zdrowia przyszłych pracowników.
    Art. 21c. Podmiot do którego została skierowana decyzja, o której mowa w
           art. 9 pkt 1-4, ma obowiązek informowania odpowiedniego organu
           Państwowej Inspekcji Pracy o jej realizacji z upływem terminów
           określonych w decyzji.
      Art. 21d. 1. Wystąpienie inspektora pracy, o którym mowa w art. 9 pkt 5,
             powinno zawierać określenie wniosków i podstawy prawnej przy
             uwzględnieniu stanu faktycznego wynikającego z ustaleń protokołu
             kontroli lub notatki urzędowej.
         2. Pracodawca lub organ sprawujący nadzór nad przedsiębiorstwem lub
           inną jednostką organizacyjną państwową albo samorządową, do którego
           skierowano wystąpienie jest obowiązany w terminie określonym w
           wystąpieniu, nie dłuższym niż 30 dni, zawiadomić inspektora pracy o
           terminie i sposobie wykonania ujętych w wystąpieniu wniosków.
    Art. 21e. Jeżeli ustalenia w toku kontroli wskazują na potrzebę zajęcia
           stanowiska przez naczelne lub centralne organy administracji
           państwowej albo organy samorządowe lub administracji rządowej
           stopnia wojewódzkiego, wystąpienie o podjęcie niezbędnych decyzji
           kieruje odpowiednio Główny Inspektor Pracy lub okręgowy inspektor
           pracy.
    Art. 21f. Marszałek Sejmu określa, w drodze zarządzenia, wzory druków
           stosowanych w działalności kontrolnej Państwowej Inspekcji Pracy.";
20) w art. 23 po ust. 2 dodaje się ust. 3-6 w brzmieniu:
     "3. Pracownicy Państwowej Inspekcji Pracy zatrudnieni na stanowiskach:
       nadinspektora pracy, starszego inspektora pracy - głównego specjalisty,
       starszego inspektora pracy - specjalisty, starszego inspektora pracy,
       inspektora pracy oraz młodszego inspektora pracy, zwani inspektorami
       pracy, nadzorują i przeprowadzają kontrolę przestrzegania prawa pracy,
       w szczególności przepisów i zasad bezpieczeństwa i higieny pracy, na
       terenie objętym zakresem właściwości okręgowego inspektoratu pracy.
     4. Pracownikami nadzorującymi czynności kontrolne są pracownicy Głównego
       Inspektoratu Pracy i okręgowych inspektoratów pracy wyznaczeni do
       wykonywania tych czynności
     5. Kontrolę, o której mowa w ust. 3, mogą również przeprowadzać, wspólnie
       z inspektorami pracy, pracownicy nadzorujący czynności kontrolne oraz
       podinspektorzy pracy, na podstawie imiennego upoważnienia, wydanego
       odpowiednio przez Głównego Inspektora Pracy lub okręgowego inspektora
       pracy.
     6. Główny Inspektor Pracy może upoważnić inspektora pracy do wykonywania
       czynności kontrolnych na terenie działania innego okręgowego
       inspektoratu pracy, a także poza terytorium Rzeczypospolitej Polskiej,
       gdzie stosunek pracy podlega przepisom polskiego prawa pracy.";
21) w art. 24 po ust. 2 dodaje się ust. 3 w brzmieniu:
     "3. Pracownicy, o których mowa w ust. 1, obowiązani są w szczególności do:
         1) przestrzegania, również po zaprzestaniu pracy w Państwowej
           Inspekcji Pracy, tajemnicy dotyczącej działalności prowadzonej
           przez kontrolowane podmioty,
         2) nieujawniania informacji, że kontrola przeprowadzana jest w
           następstwie skargi, chyba że zgłaszający skargę wyrazi na to
           pisemną zgodę,
         3) nieuczestniczenia w interesach podmiotów kontrolowanych.";
22) po art. 24 dodaje się art. 24a i 24b w brzmieniu:
    "Art. 24a. 1. Pracownikowi wykonującemu lub nadzorującemu czynności
             kontrolne, delegowanemu służbowo do zajęć poza stałym miejscem
             pracy, przysługują, z zastrzeżeniem ust. 2, zwrot kosztów podróży
             i zakwaterowania oraz diety na zasadach określonych w odrębnych
             przepisach.
         2. Pracownikowi, o którym mowa w ust. 1, na obszarze kraju
           przysługuje dieta w podwójnej wysokości.
    Art. 24b. Główny Inspektor Pracy może udzielić pracownikowi wykonującemu
           lub nadzorującemu czynności kontrolne płatnego urlopu zdrowotnego na
           podstawie skierowania na leczenie sanatoryjne, uzdrowiskowe lub
           profilaktyczne na okres ustalony w tym skierowaniu, nie
           przekraczający 30 dni w roku kalendarzowym.";
23) w art. 25:
   a) ust. 3 otrzymuje brzmienie:
     "3. Okręgowych inspektorów pracy i ich zastępców oraz:
         a) w okręgowym inspektoracie pracy - głównego księgowego,
           nadinspektorów pracy - kierowników oddziałów, doradców oraz
           kierowników sekcji,
         b) w Głównym Inspektoracie Pracy - dyrektora i wicedyrektora Gabinetu
           Głównego Inspektora Pracy, dyrektorów i wicedyrektorów
           departamentów, głównego księgowego, doradców, ekspertów i rzecznika
           prasowego oraz kierowników sekcji,
         c) w Ośrodku Szkolenia Państwowej Inspekcji Pracy - dyrektora i jego
           zastępcę oraz głównego księgowego,
      powołuje i odwołuje Główny Inspektor Pracy.",
   b) po ust. 3 dodaje się ust. 3{1}-3{4} w brzmieniu:
    "3{1}. Osobie odwołanej ze stanowiska, o którym mowa w ust. 3, która przed
       powołaniem na to stanowisko była pracownikiem Państwowej Inspekcji
       Pracy, przysługuje prawo do nawiązania stosunku pracy na stanowisku
       równorzędnym z zajmowanym przed powołaniem. Przepis art. 45 ust. 2
       ustawy, o której mowa w ust. 4, stosuje się odpowiednio.
      3{2}. Stosunek pracy z pracownikami Państwowej Inspekcji Pracy
        wymienionymi w art. 23 ust. 3 nawiązuje się na podstawie mianowania.
      3{3}. Przed mianowaniem, o którym mowa w ust. 3{2} pracownik może być
        zatrudniony na podstawie umowy o pracę na okres nie przekraczający
        dwóch lat.
      3{4}. Przepisów ust. 3{2} i 3{3} nie stosuje się do pracowników
        zatrudnionych w niepełnym wymiarze czasu pracy.".
     
                                    Art. 2.
Stosunki pracy z pracownikami zatrudnionymi na podstawie mianowania na
stanowiskach, określonych w art. 25 ust. 3 ustawy, o której mowa w art. 1, w
brzmieniu nadanym niniejszą ustawą, przekształcają się z dniem wejścia w życie
niniejszej ustawy, w stosunki pracy na podstawie powołania.
                                    Art. 3.
W ustawie z dnia 17 czerwca 1966 r. o postępowaniu egzekucyjnym w administracji
(Dz.U. z 1991 r. Nr 36, poz. 161, z 1992 r. Nr 20, poz. 78, z 1993 r. Nr 28,
poz. 127, z 1995 r. Nr 85, poz. 426, z 1996 r. Nr 43, poz. 189 i Nr 146, poz.
680, z 1997 r. Nr 137, poz. 926 i Nr 141, poz. 943 i 944, z 1998 r. Nr 162,
poz. 1126 oraz z 2000 r. Nr 114, poz. 1193, Nr 120, poz. 1268 i Nr 122, poz.
1315) wprowadza się następujące zmiany:
1) w art. 1 po wyrazach "samorządu terytorialnego" dodaje się wyrazy "oraz
  inne organy wskazane w ustawie";
2) w art. 2 w § 1 po pkt 3 dodaje się pkt 4 w brzmieniu:
     "4) obowiązki z zakresu bezpieczeństwa i higieny pracy oraz wypłaty
       należnego wynagrodzenia za pracę, a także innego świadczenia
       przysługującego pracownikowi, nakładane w drodze decyzji organów
       Państwowej Inspekcji Pracy.";
3) w art. 20 w § 2 po wyrazach "Straży Granicznej," dodaje się wyrazy "organ
  Państwowej Inspekcji Pracy wydający decyzję w pierwszej instancji,";
4) w art. 121 w § 4 po wyrazach "prawa budowlanego" dodaje się wyrazy "lub z
  zakresu bezpieczeństwa i higieny pracy";
5) w art. 122 w § 2 w pkt 2 po wyrazach "prawa budowlanego" dodaje się wyrazy
  "lub z zakresu bezpieczeństwa i higieny pracy".
  
                                    Art. 4.
1. Do czasu wydania przepisów, o których mowa w art. 5 ust. 1 i art. 6 ust. 4
  ustawy, o której mowa w art. 1, nie dłużej jednak niż przez rok od dnia
  wejścia w życie niniejszej ustawy, zachowują moc przepisy dotychczasowe,
  jeżeli nie są sprzeczne z niniejszą ustawą.
2. Do postępowań kontrolnych rozpoczętych przed dniem wejścia w życie ustawy
  stosuje się przepisy dotychczasowe, jeżeli nie są sprzeczne z ustawą.
                                    Art. 5.
Ustawa wchodzi w życie po upływie 30 dni od dnia ogłoszenia.
    
