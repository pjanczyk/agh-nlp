



Dz.U. z 2004 r. Nr 277, poz. 2742
                                        
                                        
                                        
                                        
                                        
                                        
                                    U S T A W A
                           z dnia 25 listopada 2004 r.
                                        
      o zmianie ustawy o Policji oraz ustawy o powszechnym obowiązku obrony
                            Rzeczypospolitej Polskiej
                                        
                                     Art. 1.
W ustawie z dnia 6 kwietnia 1990 r. o Policji (Dz.U. z 2002 r. Nr 7, poz. 58, z
późn. zm.)[1]  wprowadza się następujące zmiany:
1)  art. 18 otrzymuje brzmienie:
      "Art. 18. 1. W razie zagrożenia bezpieczeństwa publicznego lub zakłócenia
             porządku publicznego, zwłaszcza poprzez sprowadzenie:
           1) niebezpieczeństwa powszechnego dla życia, zdrowia lub wolności
             obywateli,
           2) bezpośredniego zagrożenia dla mienia w znacznych rozmiarach,
           3) bezpośredniego zagrożenia obiektów lub urządzeń, o których mowa w
             art. 17 ust. 1 pkt 4,
           4) zagrożenia przestępstwem o charakterze terrorystycznym bądź jego
             dokonania w stosunku do obiektów mających szczególne znaczenie dla
             bezpieczeństwa lub obronności państwa, bądź mogącym skutkować
             niebezpieczeństwem dla życia ludzkiego
           –  Prezes Rady Ministrów, na wniosek  ministra właściwego do spraw
             wewnętrznych, w celu zapewnienia bezpieczeństwa publicznego lub
             przywrócenia porządku publicznego, może zarządzić użycie uzbro
             jonych oddziałów lub pododdziałów Policji.
         2.  W przypadkach niecierpiących zwłoki decyzję, o  której mowa w ust.
           1, podejmuje minister właściwy do spraw wewnętrznych, zawiadamiając
           o niej niezwłocznie Prezesa Rady Ministrów.
         3.  W przypadkach, o których mowa w ust. 1, jeżeli użycie uzbrojonych
           oddziałów i pododdziałów Policji okaże się niewystarczające, do
           pomocy uzbrojonym oddziałom i pododdziałom Policji mogą być użyte
           oddziały i pododdziały Sił Zbrojnych Rzeczypospolitej Polskiej,
           zwane dalej "Siłami Zbrojnymi", na podstawie postanowienia
           Prezydenta Rzeczypospolitej Polskiej wydanego na wniosek Prezesa
           Rady Ministrów.
         4. Pomoc, o której mowa w ust. 3, może być udzielona również w formie
           prowadzonego samodzielnie przez oddziały i pododdziały Sił Zbrojnych
           przeciwdziałania zagrożeniu bądź dokonaniu przestępstwa, o którym
           mowa w ust. 1 pkt 4, w przypadku gdy oddziały i  pododdziały Policji
           nie dysponują możliwościami skutecznego przeciwdziałania tym
           zagrożeniom.
         5. W przypadkach niecierpiących zwłoki decyzję o  udzieleniu pomocy, o
           której mowa w ust. 3 i 4, podejmuje Minister Obrony Narodowej, na
           wniosek ministra właściwego do spraw wewnętrznych, określający
           zakres i formę pomocy, zawiadamiając o  niej niezwłocznie Prezydenta
           Rzeczypospolitej Polskiej i Prezesa Rady Ministrów.
         6. Prezydent Rzeczypospolitej Polskiej niezwłocznie wydaje
           postanowienie o zatwierdzeniu lub uchyleniu decyzji, o której mowa w
           ust. 5.
         7. Żołnierzom oddziałów i pododdziałów Sił Zbrojnych kierowanych do
           pomocy uzbrojonym oddziałom i  pododdziałom Policji przysługują w
           zakresie niezbędnym do wykonywania ich zadań, wobec wszystkich osób,
           uprawnienia policjantów określone w art. 15-17. Korzystanie z tych
           uprawnień następuje na zasadach i w trybie określonych dla
           policjantów.
         8. Rada Ministrów określi, w drodze rozporządzenia:
           1) szczegółowe warunki i sposób użycia oddziałów i pododdziałów
             Policji i Sił Zbrojnych,
           2) sposób koordynowania działań podejmowanych przez Policję i Siły
             Zbrojne w formie określonej w  ust. 3 i 4,
           3) tryb wymiany informacji i sposób logistycznego wsparcia działań
             Policji prowadzonych z pomocą oddziałów i pododdziałów Sił
             Zbrojnych.
         9. Rozporządzenie, o którym mowa w ust. 8, powinno uwzględniać:
           1) stopień zagrożenia bezpieczeństwa publicznego lub zakłócenia
             porządku publicznego, w tym przestępstwem o charakterze
             terrorystycznym, oraz przewidywany rozwój sytuacji,
           2) zachowanie ciągłości dowodzenia, w tym oddziałami Sił Zbrojnych,
           3) ochronę wymienianych informacji oraz zakres wsparcia
             logistycznego Policji.";
2)  w art. 18a ust. 1 otrzymuje brzmienie:
  "1.  W razie zagrożenia bezpieczeństwa i porządku publicznego, jeżeli siły
     Policji są niewystarczające do wykonania ich zadań w zakresie ochrony
     bezpieczeństwa i porządku publicznego, Prezes Rady Ministrów, na wniosek
     ministra właściwego do spraw wewnętrznych uzgodniony z Ministrem Obrony
     Narodowej, może zarządzić użycie żołnierzy Żandarmerii Wojskowej do
     udzielenia pomocy Policji.".
  
                                     Art. 2.
W ustawie z dnia 21 listopada 1967 r. o powszechnym obowiązku obrony
Rzeczypospolitej Polskiej (Dz.U. z 2004 r. Nr 241, poz. 2416)  w  art. 3 ust. 2
otrzymuje brzmienie:
  "2. Siły Zbrojne mogą ponadto brać udział w zwalczaniu klęsk żywiołowych i
     likwidacji ich skutków, działaniach antyterrorystycznych, akcjach
     poszukiwawczych oraz ratowania życia ludzkiego, a także w oczyszczaniu
     terenów z materiałów wybuchowych i niebezpiecznych pochodzenia wojskowego
     oraz ich unieszkodliwianiu.".
  
                                     Art. 3.
Ustawa wchodzi w życie po upływie 14 dni od dnia ogłoszenia.
_______________________________
[1]  Zmiany wymienionej ustawy zostały ogłoszone w Dz. U. z 2002 r. Nr  19,  poz.
185,  Nr  74, poz. 676, Nr 81, poz. 731, Nr 113, poz. 984, Nr 115, poz. 996,  Nr
153,  poz.  1271, Nr 176, poz. 1457 i Nr 200, poz. 1688, z 2003 r. Nr  90,  poz.
844,  Nr  113, poz. 1070, Nr 130, poz. 1188 i 1190, Nr 137, poz.  1302, Nr  166,
poz.  1609,  Nr 192, poz. 1873 i Nr 210, poz. 2036 oraz z 2004 r. Nr  171,  poz.
1800, Nr 179, poz. 1842 i Nr 210, poz. 2135.
