



Dz.U. z 2001 r. Nr 123, poz. 1354
                                                                                
                                      
  
                                     USTAWA
                           z dnia 24 sierpnia 2001 r.
                                        
                            o czasie pracy kierowców
                                        
                                   Rozdział 1
                                 Przepisy ogólne
                                        
                                     Art. 1.
1. Przepisy ustawy mają zastosowanie do kierowców zatrudnionych w ramach
  stosunku pracy oraz innych kierowców wykonujących transport drogowy.
2. Ustawa określa:
   1) normy dotyczące okresów prowadzenia pojazdów, obowiązkowych przerw w
     prowadzeniu i gwarantowanych okresów odpoczynku,
   2) normy czasu pracy,
   3) obowiązki pracodawców w zakresie wykonywania przewozów.
3. W zakresie nieuregulowanym ustawą stosuje się przepisy Kodeksu pracy.
                                        
                                     Art. 2.
Użyte w ustawie określenia oznaczają:
   1) kierowca - osobę uprawnioną do kierowania pojazdem silnikowym,
   2) przewóz drogowy - każde przemieszczenie pojazdu po drogach publicznych,
     załadowanego lub w stanie pustym, przeznaczonego do przewozu osób lub
     rzeczy,
   3) transport drogowy - działalność gospodarczą w zakresie przewozu osób lub
     rzeczy pojazdami samochodowymi,
   4) przewóz regularny - publiczny przewóz osób i ich bagażu wykonywany według
     uprzednio uzgodnionego rozkładu jazdy podanego do publicznej wiadomości
     oraz zgodnie z warunkami przewozu określonymi w zezwoleniu,
   5) tydzień - okres pomiędzy godziną 00.00 w poniedziałek i godziną 24.00 w
     niedzielę,
   6) odpoczynek - każdy nieprzerwany okres co najmniej jednej godziny, w
     którym kierowca może swobodnie dysponować swoim czasem,
   7) czas prowadzenia - czas kierowania pojazdem od momentu uruchomienia
     silnika do momentu jego zatrzymania, z uwzględnieniem chwilowych postojów,
     w szczególności zatrzymania się pojazdu na światłach, na przejeździe
     kolejowym.
                                     Art. 3.
1. Dla celów rozliczania czasu pracy i ustalania uprawnienia do wynagradzania
  za pracę w godzinach nadliczbowych, przez dobę należy rozumieć 24 kolejne
  godziny, poczynając od godziny, w której kierowca rozpoczyna pracę zgodnie z
  obowiązującym go rozkładem czasu pracy.
2. Przepisy ust. 1 stosuje się odpowiednio do okresów prowadzenia pojazdu i
  odpoczynku dobowego kierowcy.
                                        
                                   Rozdział 2
       Normy dotyczące okresów prowadzenia pojazdów, obowiązkowych przerw
           w prowadzeniu i gwarantowanych okresów odpoczynku kierowców
                                        
                                     Art. 4.
Przepisy niniejszego rozdziału mają zastosowanie do kierowców zatrudnionych w
ramach stosunku pracy oraz innych kierowców wykonujących transport drogowy, z
zastrzeżeniem art. 5.
                                        
                                     Art. 5.
Przepisy niniejszego rozdziału nie mają zastosowania do przewozów wykonywanych
pojazdami:
   1)  przeznaczonymi do przewozu rzeczy, których dopuszczalna masa całkowita
     włączając przyczepy lub naczepy nie przekracza 3,5 tony,
   2) przeznaczonymi do przewozu osób i które ze względu na typ konstrukcyjny
     oraz wyposażenie nadają się do przewozu najwyżej dziewięciu osób łącznie z
     kierowcą,
   3) przeznaczonymi do przewozu osób w przewozach regularnych, których droga
     przejazdu nie przekracza 50 kilometrów,
   4) których maksymalna prędkość dopuszczalna nie przekracza 30 kilometrów na
     godzinę,
   5) przeznaczonymi dla sił zbrojnych, służb obrony cywilnej, pożarniczych i
     sił odpowiedzialnych za utrzymanie porządku publicznego lub podlegającymi
     ich kontroli,
   6) wykorzystywanymi do wykonywania robót kanalizacyjnych, ochrony
     przeciwpowodziowej, wodociągowych, gazowniczych i energetycznych, zarządów
     dróg, usług oczyszczania, telegraficznych, przewozu artykułów pocztowych,
     transmisji radiowej, usług telewizyjnych oraz związanych z wykrywaniem
     nadajników, odbiorników radiowych lub telewizyjnych,
   7) używanymi w stanach nadzwyczajnych lub przeznaczonymi do zadań
     ratownictwa,
   8) przeznaczonymi do zadań medycznych,
   9) przewożącymi wyposażenie cyrków i wesołych miasteczek,
  10) pomocy technicznej,
  11) poddawanymi próbom drogowym w celach ulepszeń technicznych, naprawczych
     lub utrzymania oraz pojazdami nowymi bądź przebudowanymi, które jeszcze
     nie zostały dopuszczone do ruchu,
  12) używanymi do niehandlowych przewozów rzeczy na potrzeby własne,
  13) używanymi do przewozu mleka odbieranego w gospodarstwach rolnych lub
     odwożenia do tych gospodarstw pojemników na mleko, bądź produkty mleczne
     przeznaczone do karmienia bydła.
                                        
                                     Art. 6.
1. Maksymalny czas prowadzenia pojazdu wynosi 9 godzin na dobę, z możliwością
  przedłużenia do 10 godzin, nie więcej niż dwukrotnie w każdym tygodniu.
2. Całkowity czas prowadzenia pojazdu w każdym okresie dwutygodniowym nie może
  przekroczyć 90 godzin.
3. W każdej dobie kierowca wykorzystuje co najmniej 11 godzin nieprzerwanego
  odpoczynku. Odpoczynek może być skrócony nie więcej niż do 9 godzin i nie
  częściej niż trzykrotnie w ciągu jednego tygodnia. Równoważny okres
  odpoczynku kierowca ma obowiązek wykorzystać przed upływem następnego
  tygodnia.
4. Odpoczynek, o którym mowa w ust. 3, może być podzielony na dwie lub trzy
  części. Jedna z tych części powinna wynosić co najmniej 8 kolejnych godzin, a
  dobowy odpoczynek 12 godzin.
5. W przypadku prowadzenia pojazdu przez dwóch lub więcej kierowców, każdy z
  nich wykorzystuje co najmniej 8 godzin nieprzerwanego odpoczynku w każdym 30godzinnym
okresie.
6. Dobowy odpoczynek może być wykorzystany w pojeździe, jeżeli pojazd znajduje
  się na postoju i jest wyposażony w miejsce do spania.
                                        
                                     Art. 7.
1. W każdym tygodniu kierowca wykorzystuje odpoczynek w wymiarze co najmniej 45
  kolejnych godzin. Odpoczynek może być skrócony nie więcej niż do 36 kolejnych
  godzin, jeżeli zostanie udzielony w miejscowości gdzie znajduje się siedziba
  pracodawcy lub w miejscu zamieszkania kierowcy i nie więcej niż do 24
  kolejnych godzin, jeżeli zostanie udzielony w innym miejscu. Tygodniowy
  nieprzerwany odpoczynek obejmuje dobowy odpoczynek przypadający w dniu, w
  którym kierowca rozpoczął odpoczynek tygodniowy.
2. Okres odpoczynku niewykorzystany wskutek skrócenia, o którym mowa w ust. 1,
  kierowca powinien wykorzystać nie później niż przed upływem trzeciego
  tygodnia następującego po tygodniu, w którym odpoczynek został skrócony.
3. Tygodniowy odpoczynek kierowca powinien wykorzystać nie później niż po
  sześciu dobowych okresach prowadzenia pojazdu.
4. Przełożenie tygodniowego odpoczynku do końca szóstego dobowego okresu
  prowadzenia jest dopuszczalne w przypadku, gdy całkowity czas prowadzenia
  pojazdu nie przekracza maksymalnej normy, odpowiadającej sześciu dobowym
  okresom prowadzenia.
                                        
                                     Art. 8.
Każdy odpoczynek wykorzystany za skrócenie dobowego lub tygodniowego okresu
odpoczynku jest odbierany łącznie z innym odpoczynkiem dobowym co najmniej
ośmiogodzinnym i na żądanie zainteresowanego kierowcy jest udzielany w miejscu
parkowania pojazdu lub w miejscu zamieszkania kierowcy.
                                        
                                     Art. 9.
1. Dobowy okres odpoczynku kierowcy wykonującego przewozy osób lub rzeczy,
  który towarzyszy pojazdowi transportowanemu promem lub pociągiem może być
  przerwany nie więcej niż jeden raz, przy równoczesnym  spełnieniu
  następujących warunków:
   1) część odpoczynku dobowego spędzonego na lądzie kierowca wykorzystuje
     przed lub po części odpoczynku dobowego wykorzystanego na pokładzie promu
     lub w pociągu,
   2) przerwa pomiędzy dwiema częściami odpoczynku dobowego powinna być
     możliwie najkrótsza i nie może w żadnym przypadku  przekraczać jednej
     godziny przed wejściem na pokład lub zejściem z pokładu, łącznie z czasem
     przeznaczonym na formalności celne,
   3) w czasie obu części odpoczynku dobowego kierowca powinien korzystać z
     łóżka lub miejsca do spania.
2. Dobowy okres odpoczynku przerwany w sposób określony w ust. 1 przedłuża się
  o dwie godziny.
                                        
                                    Art. 10.
1. Po cztero i półgodzinnym  okresie prowadzenia pojazdu kierowca  wykorzystuje
  co najmniej 45-minutową przerwę, chyba że zaczyna okres odpoczynku.
2. Przerwa, o której mowa w ust. 1, może być zastąpiona przerwami trwającymi co
  najmniej 15 minut każda, wykorzystanymi w trakcie cztero i półgodzinnego
  prowadzenia pojazdu lub natychmiast po tym okresie.
3. W przewozach regularnych może być stosowana przerwa trwająca nie krócej niż
  30 minut po okresie prowadzenia pojazdu nieprzekraczającym czterech godzin,
  jeżeli przerwa trwająca powyżej 30 minut zakłócałaby miejski ruch uliczny a
  kierowca nie ma możliwości wykorzystania pozostałych 15 minut w ciągu
  czterech i półgodziny prowadzenia pojazdu przed przerwą 30-minutową.
4. Podczas przerw, o których mowa w ust. 1-3, kierowca nie może wykonywać
  żadnej innej pracy; przerw tych nie wlicza się do dobowego okresu odpoczynku.
5. Czas oczekiwania i czas nie poświęcony prowadzeniu pojazdu, spędzony w
  pojeździe będącym w ruchu, na promie lub w pociągu, nie stanowi "innej
  pracy", o której mowa w ust. 4, i jest traktowany jako przerwa w prowadzeniu.
6. W przypadku stosowania przerwy, o której mowa w art. 20 ust. 8, przerwy
  wymienione w ust. 1-3, ulegają odpowiedniemu skróceniu.
                                        
                                    Art. 11.
Przerwy, o których mowa w art. 10, uwzględnia się przy ustalaniu dziennego
rozkładu czasu pracy kierowców.
                                        
                                    Art. 12.
Do przewozów wykonywanych:
   1) pojazdami używanymi przez władze publiczne do pełnienia służby
     publicznej, które nie stanowią konkurencji dla uprawnionych przewoźników
     drogowych,
   2) pojazdami używanymi przez zakłady rolnicze, ogrodnicze, leśne lub
     gospodarstwa rybackie do przewozu towarów na odcinku nie dłuższym niż 50
     km od miejsca bazy pojazdu włączając teren miejscowości, których centrum
     znajduje się w zasięgu tego promienia,
   3) pojazdami używanymi do przewozu odpadków lub szkieletów zwierzęcych, nie
     przeznaczonych do spożycia przez ludzi,
   4) pojazdami używanymi do przewozu żywych zwierząt w gospodarstwach rolnych
     na miejscowy rynek i odwrotnie lub z rynku do miejscowych rzeźni,
   5) pojazdami używanymi w charakterze sklepów na miejscowym rynku lub w
     handlu obwoźnym lub jako ruchome punkty do wykonywania transakcji
     bankowych, walutowych, oszczędnościowych, do czynności związanych z
     kultem, do wypożyczania książek, płyt lub kaset, do obsługi wydarzeń
     kulturalnych lub wystaw - specjalnie przystosowanymi do tych celów,
   6) pojazdami przewożącymi materiały lub urządzenia służące kierowcy do
     wykonywania jego pracy na odcinku nie dłuższym niż 50 km od miejsca bazy
     pojazdu, jeżeli prowadzenie pojazdu  nie stanowi głównej czynności
     kierowcy,
   7) pojazdami poruszającymi się wyłącznie na wyspach o powierzchni
     nieprzekraczającej 2300 km2, które nie są połączone z terytorium państwa
     mostem, brodem ani tunelem dostępnym dla ruchu pojazdów silnikowych,
   8) pojazdami używanymi do przewozu towarów, napędzanymi gazem o napędzie
     elektrycznym lub wyposażonymi w ogranicznik prędkości, o ile pojazdy te,
     zgodnie z przepisami polskimi, są uznane za równoważne z pojazdami
     napędzanymi silnikiem spalinowym lub silnikiem na olej napędowy i których
     dopuszczalna masa całkowita włączając przyczepy lub naczepy, nie
     przekracza 3,5 tony,
   9) ciągnikami używanymi wyłącznie do prac rolniczych i leśnych,
nie mają zastosowania przepisy art. 6 ust. 1 i 2 oraz art. 10.
                                        
                                    Art. 13.
W przypadku wystąpienia nadzwyczajnych lub niedających się przewidzieć
okoliczności, wymagających dojazdu do odpowiedniego miejsca postoju ze względu
na bezpieczeństwo osób, pojazdu lub rzeczy, kierowca może przedłużyć czas
prowadzenia pojazdu ponad normę określoną w art. 6 i skrócić czas odpoczynku, o
którym mowa w art. 7 i 10, pod warunkiem, że dłuższe prowadzenie pojazdu nie
zagraża bezpieczeństwu ruchu drogowego.
                                        
                                    Art. 14.
Zakres i przyczyny przedłużenia czasu prowadzenia pojazdu i skrócenia czasu
odpoczynku, o których mowa w art. 13, kierowca wpisuje do dokumentu
rejestrującego przebieg jego pracy.
                                        
                                    Art. 15.
Kierowca, na żądanie osoby uprawnionej do przeprowadzenia kontroli, przedstawia
zapisy z przyrządu kontrolnego za bieżący tydzień i za ostatni dzień
poprzedniego tygodnia, w którym prowadził pojazd.
                                        
                                   Rozdział 3
                               Przepisy szczególne
                                        
                                    Art. 16.
Przepisy niniejszego rozdziału mają zastosowanie do kierowców zatrudnionych w
ramach stosunku pracy oraz innych kierowców wykonujących transport drogowy
pojazdami wymienionymi w art. 5 pkt 1-2; przepisy te nie dotyczą kierowców
taksówek.
                                        
                                    Art. 17.
1. Maksymalny czas prowadzenia pojazdu wynosi 10 godzin na dobę.
2. Po sześciu godzinach prowadzenia pojazdu kierowca jest obowiązany
  wykorzystać przerwę trwającą co najmniej 30 minut , chyba że zaczyna okres
  odpoczynku dobowego.
3. Przerwa, o której mowa w ust. 2, może być zastąpiona przerwami trwającymi co
  najmniej 15 minut każda, wykorzystywanymi w okresie prowadzenia pojazdu lub
  niezwłocznie po tym okresie.
4. Przepisy art. 10 ust. 4-6, art. 11, 13 i  14 stosuje się odpowiednio.
                                        
                                    Art. 18.
W każdej dobie kierowca wykorzystuje co najmniej 11 godzin nieprzerwanego
odpoczynku.
                                        
                                   Rozdział 4
           Normy czasu pracy kierowców pozostających w stosunku pracy
                                        
                                    Art. 19.
Przepisy niniejszego rozdziału mają zastosowanie do kierowców, którzy są
pracownikami w rozumieniu przepisów Kodeksu pracy.
                                        
                                    Art. 20.
1. Czasem pracy kierowców jest czas od rozpoczęcia do zakończenia pracy i
  obejmuje wszystkie czynności związane z wykonywaniem przewozu, a w
  szczególności :
   1) prowadzenie pojazdu,
   2) załadunek i rozładunek,
   3) kontrolę i nadzór nad osobami wsiadającymi i wysiadającymi,
   4) kontrolne sprawdzanie pojazdu i ładunku,
   5) czynności spedycyjne,
   6) obsługę codzienną pojazdów i przyczep,
   7) niezbędne czynności administracyjne,
   8) inne prace podejmowane w celu wykonania zadania służbowego lub
     zapewnienia bezpieczeństwa osób, pojazdu i rzeczy,
   9) utrzymanie pojazdu w czystości.
2. Czasu dyżuru pełnionego przez kierowcę poza normalnymi godzinami pracy w
  zakładzie pracy lub w innym miejscu wyznaczonym przez pracodawcę nie wlicza
  się do czasu pracy, jeżeli podczas dyżuru kierowca nie wykonywał pracy.
3. Czasem dyżuru kierowców jest również czas, poza normalnymi godzinami pracy,
  w którym kierowca nie wykonuje czynności wymienionych w ust. 1, ale jest
  obowiązany pozostawać w pojeździe lub w jego pobliżu, w celu zapewnienia
  bezpieczeństwa osób, pojazdu i rzeczy. Czas dyżuru nie może być wliczany do
  przysługującego kierowcy dobowego nieprzerwanego odpoczynku. Do czasu dyżuru
  zalicza się przerwy, o których mowa w art. 10 i 17.
4. W przypadku gdy pojazd jest prowadzony przez dwóch lub więcej kierowców,
  czas nieprzeznaczony na kierowanie pojazdem jest czasem dyżuru.
5. Wykorzystywanie dobowego odpoczynku w pojeździe w sposób określony w art. 6
  ust. 6 nie może być traktowane jako czas dyżuru.
6. Za czas dyżuru przysługuje wynagrodzenie w wysokości określonej w przepisach
  o wynagradzaniu obowiązujących u danego pracodawcy, nie niższe jednak niż w
  wysokości połowy wynagrodzenia należnego za czas przestoju.
7. Do czasu pracy nie wlicza się:
   1) czasu dyżuru,
   2) nieusprawiedliwionych postojów w czasie jazdy,
   3) dobowego nieprzerwanego odpoczynku.
8. Do czasu pracy kierowców  wlicza się przerwę w pracy trwającą 15 minut,
  którą pracodawca jest obowiązany wprowadzić, jeżeli dobowy wymiar czasu pracy
  wynosi co najmniej 6 godzin.
                                        
                                    Art. 21.
Czas przestoju:
   1) wynikającego z przepisów w sprawie okresowych ograniczeń oraz zakazu
     ruchu niektórych pojazdów na drogach,
   2) na przejściach granicznych,
   3) spowodowanego awarią pojazdu, blokadą dróg, lokalnym zakazem ruchu,
zalicza się do czasu pracy w wymiarze nieprzekraczającym 8 godzin na dobę,
jeżeli wskutek tego przestoju kierowca nie wypracował dobowego wymiaru czasu
pracy określonego w rozkładzie czasu pracy, a w przypadku zadaniowego czasu
pracy - 8 godzin.
                                        
                                    Art. 22.
Czas pracy w pięciodniowym tygodniu pracy nie może przekraczać 8 godzin na dobę
i przeciętnie 40 godzin na tydzień w przyjętym okresie rozliczeniowym, nie
dłuższym niż trzy miesiące, z zastrzeżeniem art. 23 ust. 1, 3 i 4.
                                        
                                    Art. 23.
1. Do kierowców zatrudnionych w transporcie drogowym mogą być stosowane
  rozkłady czasu pracy, w których jest dopuszczalne przedłużenie wymiaru czasu
  pracy do 10 godzin na dobę, a do pozostałych kierowców do 12 godzin na dobę
  - w ramach systemu równoważnego czasu pracy.
2. W systemie równoważnego czasu pracy wymiar czasu pracy przedłużony w
  poszczególnych dniach, zostaje wyrównany skróconym czasem pracy w innych
  dniach lub dniami wolnymi od pracy, z tym że w okresie rozliczeniowym czas
  ten nie może przekraczać przeciętnie 40 godzin na tydzień.
3. Okres rozliczeniowy nie może być dłuższy niż miesiąc. W szczególnie
  uzasadnionych przypadkach, po wyrażeniu na to zgody przez zakładową
  organizację związkową, a jeżeli taka organizacja nie działa u danego
  pracodawcy - po uprzednim zawiadomieniu właściwego inspektora pracy, okres
  rozliczeniowy może być przedłużony, nie więcej jednak niż do trzech miesięcy.
4. Przy pracach uzależnionych od pory roku lub warunków atmosferycznych okres
  rozliczeniowy może być przedłużony, w trybie określonym w ust. 3, nie więcej
  jednak niż do sześciu miesięcy.
5. W systemie czasu pracy, o którym mowa w ust. 1-4, praca wykonywana:
   1) w godzinach przekraczających przedłużony dobowy wymiar czasu pracy,
     wynikający z obowiązującego pracownika rozkładu czasu pracy,
   2) w godzinach przekraczających 8 godzin na dobę, jeżeli obowiązujący
     pracownika rozkład czasu pracy przewiduje w danej dobie pracę przez 8
     godzin lub przez czas krótszy niż 8 godzin,
   3) w godzinach przekraczających przeciętną tygodniową normę czasu pracy w
     przyjętym okresie rozliczeniowym, chyba że przekroczenie tej normy
     nastąpiło w wyniku pracy w godzinach nadliczbowych, o których mowa w pkt 1
     i 2,
stanowi pracę w godzinach nadliczbowych.
                                        
                                    Art. 24.
1. Do kierowców zatrudnionych w transporcie drogowym może być stosowany, w
  szczególnie uzasadnionych przypadkach, system przerywanego czasu pracy według
  z góry ustalonego rozkładu, przewidującego nie więcej niż jedną przerwę w
  pracy w ciągu doby, trwającą nie dłużej niż 5 godzin.
2. Przerwy, o której mowa w ust. 1, nie wlicza się do czasu pracy, jednakże za
  czas tej przerwy pracownikowi przysługuje prawo do wynagrodzenia w wysokości
  połowy wynagrodzenia należnego za czas przestoju; podczas przerwy kierowca
  może swobodnie dysponować swoim czasem.
3. Przy ustalaniu rozkładu czasu pracy w systemie przerywanego czasu pracy
  stosuje się przepisy art. 10 i 17 dotyczące przerw przeznaczonych na
  odpoczynek. Jeżeli przerwa przewidziana w ustalonym rozkładzie, o którym mowa
  w ust. 1, następuje nie później niż po upływie cztero i półgodzinnego okresu
  prowadzenia pojazdu, nie stosuje się przerw przeznaczonych na odpoczynek, o
  których mowa w art. 10 i 17.
                                        
                                    Art. 25.
1. Do kierowców zatrudnionych w transporcie drogowym może być stosowany, w
  przypadkach uzasadnionych rodzajem wykonywanych przewozów lub ich szczególną
  organizacją, zadaniowy czas pracy, w którym zadania przewozowe ustala
  pracodawca w takim wymiarze, aby mogły być wykonane w ramach czasu pracy
  określonego w art. 22 oraz przy zachowaniu norm dotyczących okresów
  prowadzenia pojazdu, obowiązkowych przerw w prowadzeniu i okresów odpoczynku.
  Rozkład czasu pracy w okresie wykonywania danego zadania przewozowego ustala
  kierowca.
2. Zadaniowy czas pracy wprowadza się na podstawie układu zbiorowego pracy,
  regulaminu pracy lub umowy o pracę.
                                        
                                    Art. 26.
1. Niezależnie od stosowanych systemów czasu pracy, dobowy czas prowadzenia
  pojazdu nie może przekraczać maksymalnego czasu prowadzenia pojazdu
  określonego w art. 6 ust. 1.
2. Przy ustalaniu rozkładów czasu pracy stosuje się przepisy art. 10 i 17
  dotyczące przerw przeznaczonych na odpoczynek, z zastrzeżeniem art. 10 ust. 6
  oraz art. 24 ust. 3.
                                        
                                    Art. 27.
1. Systemy czasu pracy określone w art. 23 i 24 mogą być stosowane również w
  przypadku niezarobkowego przewozu wykonywanego pomocniczo w stosunku do
  podstawowej działalności gospodarczej przedsiębiorcy, pojazdami samochodowymi
  będącymi jego własnością lub pojazdami, do których ma udokumentowane prawo
  dysponowania.
2. W uzasadnionych przypadkach w ramach równoważnych norm czasu pracy, o
  których mowa w art.  23, dopuszcza się stosowanie przerywanego czasu pracy
  określonego w art. 24, z zastrzeżeniem przestrzegania  przepisów o
  obowiązkowym dobowym odpoczynku oraz według z góry ustalonego harmonogramu;
  harmonogram powinien obejmować okres co najmniej miesiąca.
                                        
                                    Art. 28.
1. Praca wykonywana ponad normy czasu pracy ustalone w art. 22 i 23, stanowi
  pracę w godzinach nadliczbowych. Praca taka jest dopuszczalna tylko w razie:
   1) nieprzewidzianych sytuacji i zdarzeń wymagających od kierowcy podjęcia
     działań dla ochrony życia lub zdrowia ludzkiego oraz mienia albo usunięcia
     awarii,
   2) szczególnych potrzeb pracodawcy.
2. Liczba godzin nadliczbowych przepracowanych przez kierowcę w związku z
  okolicznościami określonymi w ust. 1 pkt 2 nie może przekroczyć 260 godzin w
  roku kalendarzowym.
                                        
                                    Art. 29.
Tygodniowy czas pracy kierowców, łącznie z godzinami nadliczbowymi (łączony
tygodniowy wymiar czasu pracy), nie może przekraczać przeciętnie 48 godzin, w
okresie rozliczeniowym nieprzekraczającym trzech miesięcy.
                                        
                                    Art. 30.
W zakresie norm określających: czas pracy, czas prowadzenia pojazdu, obowiązkowe
przerwy przeznaczone na odpoczynek w czasie dnia pracy oraz odpoczynek dobowy,
układy zbiorowe pracy mogą przewidywać wyższe normy minimalne oraz niższe normy
maksymalne niż przewiduje to ustawa.
                                        
                                   Rozdział 5
                              Obowiązki pracodawcy
                                        
                                    Art. 31.
1. Pracodawca jest obowiązany regularnie kontrolować okresy prowadzenia
  pojazdu, czas trwania innej pracy oraz okresy odpoczynku, na podstawie
  zapisów przyrządu kontrolnego, a w przypadku pojazdów nie wyposażonych w te
  przyrządy, na podstawie karty drogowej.
2. Zapisy z przyrządów kontrolnych pracodawca przechowuje przez okres co
  najmniej dwunastu miesięcy po wykorzystaniu i udostępnia ich kopie na wniosek
  kierowców, których one dotyczą. Zapisy te są okazywane lub wydawane na
  żądanie każdej osoby uprawnionej do przeprowadzenia kontroli.
                                        
                                    Art. 32.
1. Pracodawca prowadzi ewidencję czasu pracy kierowców z uwzględnieniem pracy w
  godzinach nadliczbowych, w porze nocnej, niedziele i święta w rozliczeniu
  dobowym, tygodniowym i przyjętym okresie rozliczeniowym.
2. Ewidencję czasu pracy, o której mowa w ust. 1, pracodawca każdorazowo
  udostępnia kierowcy na jego wniosek.
                                        
                                    Art. 33.
Systemy wynagradzania kierowców nie mogą przewidywać składników wynagrodzenia,
których wysokość jest uzależniona od liczby przejechanych kilometrów lub ilości
przewiezionego ładunku, jeżeli ich stosowanie wpłynęłoby na pogorszenie
bezpieczeństwa jazdy.
                                        
                                    Art. 34.
1. W przypadku wykonywania:
   1) krajowych przewozów regularnych,
   2) międzynarodowych przewozów regularnych, których końcowe punkty tras
     znajdują się w odległości do 50 km w linii prostej od granicy pomiędzy
     dwoma krajami członkowskimi Unii Europejskiej i których trasa nie
     przekracza 100 km,
  pojazdami niewyposażonymi w przyrządy  kontrolne - pracodawca sporządza
  rozkład jazdy oraz plan pracy kierowcy.
2. Plan pracy  jest imienny i zawiera informacje dotyczące miejsca zatrudnienia
  kierowcy oraz harmonogram uwzględniający okresy prowadzenia pojazdu,
  wykonywania innej pracy , okresy odpoczynku i dyżuru. Plan pracy podpisuje
  pracodawca lub osoba  przez niego upoważniona.
3. Harmonogram obejmuje tydzień bieżący oraz tydzień bezpośrednio poprzedzający
  i następujący.
4. W czasie wykonywania pracy kierowca jest obowiązany posiadać wyciąg z planu
  pracy oraz kopię rozkładu jazdy.
5. Pracodawca przechowuje plan pracy przez rok po upływie okresu, którego
  dotyczył.
6. Pracodawca każdorazowo udostępnia kierowcy kopię planu pracy na jego
  wniosek.
                                        
                                        
                                   Rozdział 6
                       Przyrząd kontrolny i karta drogowa
                                        
                                    Art. 35.
1. W pojazdach samochodowych używanych do przewozu osób (pasażerów) i rzeczy, z
  wyłączeniem pojazdów wymienionych w art. 5 oraz z zastrzeżeniem art. 34,
  należy instalować i użytkować przyrządy kontrolne. Konstrukcję, instalację,
  działanie i kontrolę przyrządów kontrolnych określają odrębne przepisy.
2. Przyrządy kontrolne służą do rejestrowania w szczególności następujących
  okresów:
   1) czasu prowadzenia pojazdu,
   2) czasu wykonywania innej pracy,
   3) przerw w prowadzeniu przeznaczonych na odpoczynek i okresów odpoczynku
     dobowego,
   4) czasu dyżuru.
3. Pracodawcy zapewniają prawidłowe funkcjonowanie przyrządu kontrolnego, a
  kierowcy jego właściwe użytkowanie.
4. Kierowca jest obowiązany używać przyrząd kontrolny każdego dnia pracy
  począwszy od przejęcia pojazdu.
5. W przypadku gdy w pojeździe znajduje się dwóch lub więcej kierowców,
  przyrząd kontrolny rejestruje okresy, o których mowa w ust. 2, każdego z
  kierowców prowadzących pojazd.
                                        
                                    Art. 36.
1. Kierowcy, o których mowa w rozdziale 3, prowadzą karty drogowe, służące do
  rejestrowania przebiegu dnia pracy. Karta drogowa powinna zawierać w
  szczególności następujące dane: imię i nazwisko kierowcy, numer rejestracyjny
  pojazdu, datę i cel wyjazdu, liczbę przejechanych kilometrów, czas
  prowadzenia pojazdu oraz wykonywania innej pracy, okresy przerw w prowadzeniu
  pojazdu i okresy odpoczynku, podpis pracodawcy.
2. Kierowca na żądanie osoby uprawnionej do przeprowadzania kontroli
  przedstawia kartę drogową do wglądu.
3. Minister właściwy do spraw transportu określi, w drodze rozporządzenia, wzór
  karty drogowej, z uwzględnieniem danych, o których mowa w ust. 1.
                                        
                                   Rozdział 7
              Zmiany w przepisach obowiązujących i przepisy końcowe
                                        
                                    Art. 37.
W ustawie z dnia 26 czerwca 1974 r. - Kodeks pracy (Dz.U. z 1998 r. Nr 21, poz.
94, Nr 106, poz. 668 i Nr 113, poz. 717, z 1999r. Nr 99, poz. 1152, z 2000r. Nr
19, poz. 239, Nr 43, poz. 489, Nr 107, poz. 1127, Nr 120, poz. 1268 oraz z
2001r. Nr 11, poz. 84 i Nr 28, poz. 301) wprowadza się następujące zmiany:
1) w art. 1294 w §1 po wyrazach "do 12 godzin na dobę" przecinek zastępuje się
  kropką oraz skreśla się wyrazy "a w stosunku do kierowców w transporcie
  samochodowym i w komunikacji samochodowej - do 10 godzin na dobę.";
2) skreśla się art. 1296;
3) w art. 1297 wyrazy " , art. 1294 i art. 1296" zastępuje się wyrazami "i art.
  1294".
                                        
                                    Art. 38.
Przepis art. 34 ust. 1 pkt 2 stosuje się z dniem uzyskania przez Rzeczpospolitą
Polską członkostwa w Unii Europejskiej.
                                        
                                    Art. 39.
Ustawa wchodzi w życie z dniem 1 stycznia 2003r.
 
 
 
 
 
 
