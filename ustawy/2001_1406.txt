



Dz.U. z 2001 r. Nr 128, poz. 1406
                                        
                                        
                                        
                                     USTAWA
                           z dnia 24 sierpnia 2001 r.
                                        
          o dopłatach do oprocentowania kredytów udzielanych lekarzom,
      lekarzom stomatologom, pielęgniarkom, położnym i technikom medycznym
                         oraz o umarzaniu tych kredytów
                                        
                                     Art. 1.
Ustawa określa zasady stosowania dopłat ze środków budżetu państwa do
oprocentowania kredytów udzielanych przez banki na adaptacje pomieszczeń, zakup
wyposażenia, aparatury lub sprzętu medycznego oraz środków transportu, służących
prowadzeniu:
   1) indywidualnej praktyki lekarskiej, indywidualnej specjalistycznej
     praktyki lekarskiej, indywidualnej praktyki pielęgniarek, indywidualnej
     praktyki położnych, indywidualnej specjalistycznej praktyki pielęgniarek,
     indywidualnej specjalistycznej praktyki położnych, grupowej praktyki
     lekarskiej, grupowej praktyki pielęgniarek, grupowej praktyki położnych
     albo
   2) niepublicznego zakładu opieki zdrowotnej
   - zwanych dalej "dopłatami", oraz warunki umarzania tych kredytów.
                                        
                                     Art. 2.
Dopłaty stosuje się do oprocentowania kredytów udzielanych przez banki lekarzom,
lekarzom stomatologom, pielęgniarkom, położnym i technikom medycznym, zwanym
dalej "kredytobiorcami", jeżeli:
   1) rozwiązano z nimi umowę o pracę w publicznym zakładzie opieki zdrowotnej
     po dniu 31 lipca 1997 r. z przyczyn dotyczących pracodawcy albo
   2) są zatrudnieni w publicznym zakładzie opieki zdrowotnej w dniu wejścia w
     życie ustawy i złożą pisemne oświadczenie o gotowości rozwiązania umowy o
     pracę, z zastrzeżeniem art. 8 ust.1 pkt 2,
   oraz
   3) nie nabyli uprawnień do świadczeń emerytalno-rentowych.
                                        
                                     Art. 3.
1. Dopłaty i umorzenia są finansowane ze środków budżetu państwa w granicach
  kwot określonych w ustawie budżetowej.
2. Dopłaty są stosowane do oprocentowania kredytów udzielanych przez Bank
  Gospodarstwa Krajowego oraz przez inne banki, które zawarły z Bankiem
  Gospodarstwa Krajowego umowy, określające w szczególności zasady korzystania
  ze środków budżetu państwa na cele określone w ustawie oraz wskazujące
  terminy i formy przekazywania zapotrzebowań na środki finansujące dopłaty i
  umorzenia.
3. Dopłaty stanowią kwotę odsetek będącą różnicą między kwotą odsetek wyliczoną
  przy zastosowaniu stopy procentowej określonej w umowie kredytowej, a kwotą
  odsetek spłaconych bankom przez kredytobiorców, przy czym wysokość odsetek
  spłacanych przez kredytobiorcę wynosi 0,5 stopy redyskontowej weksli
  przyjmowanych do redyskonta przez Narodowy Bank Polski.
                                        
                                     Art. 4.
1. Banki, o których mowa w art. 3 ust. 2, umarzają 20% udzielonego kredytu po
  terminowej spłacie 80% kapitału oraz należnych odsetek, w przypadku gdy
  zachodzi jeden z wymienionych warunków:
   1) kredytobiorca, prowadzący indywidualną praktykę lekarską, indywidualną
     specjalistyczną praktykę lekarską, indywidualną praktykę pielęgniarek,
     indywidualną praktykę położnych, indywidualną specjalistyczną praktykę
     pielęgniarek, indywidualną specjalistyczną praktykę położnych, przez okres
     nie krótszy niż 3 lata zatrudniać będzie, w przeliczeniu na pełny wymiar
     czasu pracy, co najmniej jednego pracownika,
   2) kredytobiorca, prowadzący grupową praktykę lekarską, grupową praktykę
     pielęgniarek lub grupową praktykę położnych, oraz kredytobiorca prowadzący
     niepubliczny zakład opieki zdrowotnej, przez okres nie krótszy niż 3 lata
     zatrudniać będzie pracowników, których łączny czas pracy w przeliczeniu na
     pełny miesięczny wymiar czasu pracy, stanowi równoważnik 1,5,
   3) kredytobiorca rozpoczyna działalność, o której mowa w art. 1 ust. 1, w
     miejscowości o liczbie mieszkańców nie przekraczającej 10 tys.
 - przy jednoczesnym wykorzystaniu kredytu zgodnie z przeznaczeniem określonym
  w art. 1.
2. W szczególnie uzasadnionych przypadkach losowych, niezależnych od
  kredytobiorcy, Bank Gospodarstwa Krajowego, po rozważeniu zaistniałej
  sytuacji, może umorzyć 20% udzielonego kredytu, pod warunkiem jego
  wykorzystania zgodnie z przeznaczeniem określonym w art. 1.
3. Bankowi udzielającemu kredytu i umorzenia nie przysługuje prawo do odsetek
  od ostatniej spłaconej raty kredytu.
                                        
                                     Art. 5.
1. Środki na dopłaty i umorzenia, w wysokości wynikającej z zapotrzebowania
  złożonego przez Bank Gospodarstwa Krajowego, są przekazywane przez ministra
  właściwego do spraw zdrowia, zwanego dalej "Ministrem", na podstawie umowy
  zawartej z Bankiem Gospodarstwa Krajowego, na wyodrębniony rachunek w tym
  banku.
2. Umowa powinna ustalać w szczególności:
   1) limity dopłat,
   2) terminy, formę i tryb przekazywania zapotrzebowań na dopłaty i umorzenia,
   3) szczegółowy tryb i sposób przekazywania środków na dopłaty i umorzenia
     oraz zwrotu środków, o których mowa w art. 8 ust.3.
3. Z tytułu czynności związanych z przekazywaniem dopłat, umorzeń i zwrotu
  środków, o których mowa w art. 8 ust. 3, Bankowi Gospodarstwa Krajowego
  przysługuje wynagrodzenie w wysokości określonej w umowie.
                                        
                                     Art. 6.
1. Kredytobiorca ubiegający się o przyznanie kredytu z dopłatami powinien do
  wniosku o kredyt dołączyć plan wykorzystania kredytu, informację o innych
  kredytach zaciągniętych na prowadzenie działalności gospodarczej oraz
  następujące dokumenty:
   1) zaświadczenie o wpisie do rejestru indywidualnej praktyki lekarskiej,
     indywidualnej specjalistycznej praktyki lekarskiej, indywidualnej praktyki
     pielęgniarek, indywidualnej praktyki położnych, indywidualnej
     specjalistycznej praktyki pielęgniarek, indywidualnej specjalistycznej
     praktyki położnych, grupowej praktyki lekarskiej, grupowej praktyki
     pielęgniarek, grupowej praktyki położnych, albo
   2) decyzję wojewody o wpisie niepublicznego zakładu opieki zdrowotnej do
     rejestru zakładów opieki zdrowotnej,
   - wydane na podstawie odrębnych przepisów, albo
   3) oświadczenie, o którym mowa w art. 2 pkt 2.
2. Kredytobiorca może korzystać z więcej niż jednego kredytu z dopłatami,
  jeżeli łączna kwota tych kredytów nie przekroczy kwoty określonej w art. 7
  ust. 1.
3. Banki, o których mowa w art. 3 ust. 2, przekazują do Banku Gospodarstwa
  Krajowego w terminie 14 dni od dnia wydania decyzji wstępnej o przyznaniu
  kredytu poświadczoną kopię tej decyzji wraz z przewidywanym harmonogramem
  dopłat.
4. Bank Gospodarstwa Krajowego informuje bank kredytujący o możliwości
  sfinansowania dopłat, w ramach limitu określonego przez Ministra.
5. Umowa kredytu bez otrzymania z Banku Gospodarstwa Krajowego potwierdzenia o
  możliwości sfinansowania dopłat jest nieważna.
6. Opłaty związane z udzieleniem kredytu preferencyjnego ponosi się z chwilą
  wydania ostatecznej decyzji o jego udzieleniu.
                                        
                                     Art. 7.
1. Kwota kredytu objętego dopłatami nie może przekroczyć :
   1) 70.000 zł - dla lekarza, lekarza stomatologa,
   2) 40.000 zł - dla pielęgniarki, położnej i technika medycznego.
2. W przypadku wykonywania zawodu lekarza, lekarza stomatologa, pielęgniarki i
  położnej w formie grupowej praktyki albo zamiaru wykonywania tych zawodów w
  tej formie, kredytobiorcą może być każda osoba wykonująca lub zamierzająca
  wykonywać zawód w ramach takiej praktyki, o ile spełnia ona wymagania
  określone w art. 2.
3. Jeżeli wspólnikiem, udziałowcem albo akcjonariuszem spółki, tworzącej
  niepubliczny zakład opieki zdrowotnej, jest więcej niż jedna osoba będąca
  lekarzem, lekarzem stomatologiem, pielęgniarką lub położną lub technikiem
  medycznym i spełniająca wymagania, o których mowa w art. 2, kredytobiorcą
  może być każda z tych osób.
4. Kredyty objęte dopłatami są udzielane na okres do 5 lat z możliwością
  karencji w spłacie kapitału do 12 miesięcy. Okresu karencji nie wlicza się do
  okresu kredytowania.
                                        
                                     Art. 8.
1. Dopłaty nie mogą być udzielane, jeżeli:
   1) bank udzielający kredytu stwierdzi, że kredyt został wykorzystany w
     całości albo w części niezgodnie z jego przeznaczeniem określonym w art.
     1, lub
   2) kredytobiorca nie przedstawi w terminie 3 miesięcy od dnia uruchomienia
     kredytu dokumentu potwierdzającego ustanie stosunku pracy z publicznym
     zakładem opieki zdrowotnej.
2. W przypadkach, o którym mowa w ust. 1, kredytobiorca jest obowiązany do
  spłaty odsetek bankowych w pełnej wysokości wynikającej z umowy kredytowej za
  okres korzystania z kredytu, zaś bank, który udzielił kredytu, zwraca na
  rachunek prowadzony w Banku Gospodarstwa Krajowego, w terminie 14 dni od dnia
  doręczenia kredytobiorcy wezwania do zapłaty odsetek w pełnej wysokości,
  kwotę udzielonych dopłat.
3. Zwrócone kwoty dopłat, o których mowa w ust. 2, Bank Gospodarstwa Krajowego
  przekazuje w terminie 7 dni od dnia ich otrzymania do budżetu państwa.
4. Banki, o których mowa w art. 3 ust. 2, dokonują kontroli zgodności
  wykorzystania udzielonego przez siebie kredytu z jego przeznaczeniem, z
  własnej inicjatywy lub na wniosek:
   1) okręgowej rady właściwego samorządu zawodowego, jeżeli kredyt jest
     przeznaczony na wykonywanie zawodu w formie praktyk, o których mowa w art.
     1 pkt 1,
   2) wojewody - w odniesieniu do niepublicznych zakładów opieki zdrowotnej.
                                        
                                     Art. 9.
Ustawa wchodzi w życie z dniem 1 stycznia 2002 r.
 
