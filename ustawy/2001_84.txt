



Dz.U. z 2001 r. Nr 11, poz. 84
                                       
                                        
                                     USTAWA
                            z dnia 11 stycznia 2001 r.
                                        
                    o substancjach i preparatach chemicznych
                                        
                                        
                                   Rozdział 1
                                 Przepisy ogólne
                                        
                                     Art. 1.
1. Ustawa określa warunki, zakazy lub ograniczenia produkcji, wprowadzania do
  obrotu lub stosowania substancji i preparatów chemicznych, w celu ochrony
  przed szkodliwym wpływem tych substancji i preparatów na zdrowie człowieka
  lub na środowisko.
2. Ustawa nie dotyczy warunków transportu substancji i preparatów chemicznych,
  w tym również warunków transportu w tranzycie, jeżeli nie są w trakcie
  tranzytu przetwarzane lub przepakowywane.
3. Przepisów ustawy nie stosuje się do:
   1) substancji chemicznych stanowiących źródła promieniotwórcze, w zakresie
     określonym w odrębnych przepisach,
   2) substancji chemicznych i ich mieszanin w formie odpadów,
   3) substancji i preparatów chemicznych będących:
     a) lekami lub środkami antykoncepcyjnymi, w rozumieniu przepisów o
       środkach farmaceutycznych, materiałach medycznych, aptekach, hurtowniach
       i nadzorze farmaceutycznym,
     b) środkami spożywczymi i używkami, w rozumieniu przepisów o warunkach
       zdrowotnych żywności i żywienia,
     c) paszą, w rozumieniu przepisów o nadzorze nad niektórymi środkami
       żywienia zwierząt,
     d) środkami ochrony roślin, w rozumieniu przepisów o ochronie roślin
       uprawnych,
     e) kosmetykami, w rozumieniu przepisów o dozorze nad wyrobem i obiegiem
       środków kosmetycznych,
     f) środkami odurzającymi i substancjami psychotropowymi, w rozumieniu
       przepisów o przeciwdziałaniu narkomanii,
     g) amunicją w rozumieniu przepisów o broni i amunicji,
   4) przywozu substancji i preparatów chemicznych na terytorium
     Rzeczypospolitej Polskiej, gdy ich ilość i rodzaj wskazują na
     przeznaczenie wyłącznie do celów osobistych.
                                        
                                     Art. 2.
1. Ilekroć w ustawie jest mowa o:
   1) substancjach chemicznych, zwanych dalej "substancjami" - rozumie się
     przez to pierwiastki chemiczne i ich związki w stanie, w jakim występują w
     przyrodzie lub zostają uzyskane za pomocą procesu produkcyjnego, ze
     wszystkimi dodatkami wymaganymi do zachowania ich trwałości, oprócz
     rozpuszczalników, które można oddzielić bez wpływu na stabilność i skład
     substancji, i wszystkimi zanieczyszczeniami powstałymi w wyniku
     zastosowanego procesu produkcyjnego,
   2) preparatach chemicznych, zwanych dalej "preparatami" - rozumie się przez
     to mieszaniny lub roztwory składające się co najmniej z dwóch substancji,
   3) substancjach istniejących - rozumie się przez to substancje umieszczone
     na liście substancji chemicznych występujących w produkcji lub w obrocie,
     ogłoszonej w drodze obwieszczenia w Dzienniku Urzędowym Rzeczypospolitej
     Polskiej "Monitor Polski" przez ministra właściwego do spraw zdrowia;
     lista ta powinna obejmować Europejski Wykaz Istniejących Substancji o
     Znaczeniu Komercyjnym (EINECS),
   4) substancjach nowych - rozumie się przez to substancje nie umieszczone na
     liście, o której mowa w pkt 3,
   5) polimerach - rozumie się przez to substancje składające się z cząsteczek
     stanowiących sekwencję jednego lub kilku rodzajów jednostek monomeru, w
     których większość wagową stanowią cząsteczki zawierające co najmniej trzy
     jednostki monomeru związane kowalencyjnie co najmniej z jeszcze jedną
     jednostką monomeru lub innym reagentem i które nie zawierają większości
     wagowej cząsteczek o tej samej masie cząsteczkowej; cząsteczki takie muszą
     charakteryzować się statystycznym rozkładem masy cząsteczkowej w pewnym
     zakresie, a różnice w masie cząsteczkowej powinny wynikać przede wszystkim
     z różnic w liczbie jednostek monomeru w cząsteczce; jednostka monomeru
     oznacza przereagowaną formę monomeru w polimerze,
   6) wprowadzeniu substancji lub preparatu do obrotu - rozumie się przez to
     udostępnienie substancji lub preparatu osobom trzecim na terytorium
     Rzeczypospolitej Polskiej, terytorium państw członkowskich Unii
     Europejskiej oraz terytorium Islandii, Liechtensteinu i Norwegii, o ile
     ustawa nie stanowi inaczej; rozumie się przez to również wprowadzenie
     substancji lub preparatu spoza terytorium, o którym mowa powyżej, na
     obszar celny Rzeczypospolitej Polskiej lub państw członkowskich Unii
     Europejskiej i innych państw wymienionych powyżej,
   7) zgłoszeniu - rozumie się przez to przedstawienie Inspektorowi do Spraw
     Substancji Chemicznych i Preparatów dokumentacji, o której mowa w art. 14,
     dotyczącej substancji nowych,
   8) zgłaszającym - rozumie się przez to osobę dokonującą zgłoszenia, o którym
     mowa w pkt 7,
   9) wielkości obrotu - rozumie się przez to ilość substancji lub preparatu
     wprowadzoną do obrotu przez jednego producenta lub importera w ciągu
     jednego roku,
  10) badaniach naukowych i rozwojowych - rozumie się przez to doświadczenia
     naukowe, analizę lub badania chemiczne przeprowadzane w kontrolowanych
     warunkach pod względem operacyjnym; obejmują one określenie swoistych
     fizykochemicznych i biologicznych właściwości substancji, działania,
     sposobów zastosowania i skuteczności produktu oraz badania naukowe
     związane z jego rozwojem,
  11) badaniach dotyczących rozwoju procesu produkcji - rozumie się przez to
     dalsze badania rozwojowe nad substancją, w przebiegu których stosuje się
     próby prowadzone w skali produkcyjnej, pilotażowej, półtechnicznej, mające
     na celu przetestowanie dziedzin zastosowania substancji,
  12) producencie - rozumie się przez to osobę wytwarzającą substancję lub
     preparat,
  13) importerze - rozumie się przez to osobę dokonującą wprowadzenia
     substancji lub preparatu na terytorium państw, o których mowa w pkt 6, o
     ile ustawa nie stanowi inaczej,
  14) osobie - rozumie się przez to osobę fizyczną lub prawną, a także
     jednostkę organizacyjną nie posiadającą osobowości prawnej.
2. W rozumieniu ustawy substancjami niebezpiecznymi i preparatami
  niebezpiecznymi są substancje i preparaty zaklasyfikowane co najmniej do
  jednej z poniższych kategorii:
   1) substancje i preparaty o właściwościach wybuchowych,
   2) substancje i preparaty o właściwościach utleniających,
   3) substancje i preparaty skrajnie łatwopalne,
   4) substancje i preparaty wysoce łatwopalne,
   5) substancje i preparaty łatwopalne,
   6) substancje i preparaty bardzo toksyczne,
   7) substancje i preparaty toksyczne,
   8) substancje i preparaty szkodliwe,
   9) substancje i preparaty żrące,
 10) substancje i preparaty drażniące,
  11) substancje i preparaty uczulające,
  12) substancje i preparaty rakotwórcze,
  13) substancje i preparaty mutagenne,
  14) substancje i preparaty działające szkodliwie na rozrodczość,
  15) substancje i preparaty niebezpieczne dla środowiska.
                                        
                                     Art. 3.
Producenci, dystrybutorzy i importerzy wprowadzający do obrotu na terytorium
Rzeczypospolitej Polskiej substancje istniejące, nie wymienione w wykazie
substancji niebezpiecznych, o którym mowa w art. 4 ust. 3, są obowiązani do
zebrania wiarygodnych informacji o stwarzanych przez nie zagrożeniach dla
zdrowia człowieka i dla środowiska, wynikających z ich swoistych właściwości
fizykochemicznych i biologicznych i udostępniania tej informacji odbiorcom tych
substancji na zasadach określonych w ustawie.
 
                                     Art. 4.
1. Substancje i preparaty podlegają klasyfikacji pod względem stwarzanych przez
  nie zagrożeń dla zdrowia człowieka lub dla środowiska, z określeniem
  kategorii zagrożenia.
2. Minister właściwy do spraw zdrowia w porozumieniu z ministrami właściwymi do
  spraw gospodarki, środowiska, pracy oraz rolnictwa określi, w drodze
  rozporządzenia, kryteria i sposób klasyfikacji substancji i preparatów,
  zgodnie z kategoriami określonymi w art. 2 ust. 2.
3. Minister właściwy do spraw zdrowia w porozumieniu z ministrami właściwymi do
  spraw gospodarki, środowiska, pracy oraz rolnictwa określi, w drodze
  rozporządzenia, wykaz substancji niebezpiecznych wraz z ich klasyfikacją i
  oznakowaniem.
4. Klasyfikacji substancji nie zamieszczonych w wykazie, o którym mowa w ust.
  3, oraz preparatów dokonuje osoba wprowadzająca substancję lub preparat do
  obrotu na terytorium Rzeczypospolitej Polskiej, zgodnie z kryteriami, o
  których mowa w ust. 2.
                                        
                                     Art. 5.
1. Karta charakterystyki substancji niebezpiecznej lub preparatu
  niebezpiecznego, zwana dalej "kartą charakterystyki", stanowi zbiór
  informacji o niebezpiecznych właściwościach substancji lub preparatu oraz
  zasadach i zaleceniach ich bezpiecznego stosowania. Jest przeznaczona przede
  wszystkim dla użytkowników prowadzących działalność zawodową w celu
  umożliwienia im podjęcia w miejscu pracy środków niezbędnych do zapewnienia
  bezpieczeństwa oraz ochrony zdrowia człowieka i środowiska.
2. Niedopuszczalne jest stosowanie w działalności zawodowej substancji
  niebezpiecznych i preparatów niebezpiecznych bez posiadania karty
  charakterystyki.
3. Osoba wprowadzająca do obrotu na terytorium Rzeczypospolitej Polskiej
  substancję niebezpieczną lub preparat niebezpieczny jest obowiązana do
  bezpłatnego udostępnienia ich odbiorcy karty charakterystyki takiej
  substancji lub preparatu, najpóźniej w dniu ich pierwszej dostawy, z
  zastrzeżeniem przepisów ust. 5 pkt 3.
4. W przypadku pojawienia się nowych istotnych informacji, osoba o której mowa
  w ust. 3 ma obowiązek zaktualizować kartę charakterystyki.
5. Minister właściwy do spraw zdrowia w porozumieniu z ministrami właściwymi do
  spraw gospodarki, pracy oraz środowiska określi, w drodze rozporządzenia:
   1) wzór karty charakterystyki oraz sposób jej sporządzania i aktualizowania,
     a w szczególności:
     a) zakres informacji o zagrożeniach związanych ze stosowaniem substancji
       niebezpiecznej lub preparatu niebezpiecznego,
     b) zakres informacji dotyczących ich bezpiecznego stosowania,
   2) sposób dystrybucji kart charakterystyki, z uwzględnieniem specyfiki
     działalności odbiorcy,
   3) przypadki stosowania substancji niebezpiecznych lub preparatów
     niebezpiecznych, kiedy dostarczenie karty charakterystyki nie jest
     wymagane.
6. Minister właściwy do spraw zdrowia może w drodze rozporządzenia nałożyć
  obowiązek dostarczenia, na żądanie odbiorcy prowadzącego działalność
  zawodową, karty charakterystyki preparatu nie zaklasyfikowanego jako
  niebezpieczny, jeżeli preparat taki zawiera, w stężeniach które zostaną
  określone w rozporządzeniu, co najmniej jedną substancję stwarzającą
  zagrożenie dla zdrowia człowieka lub dla środowiska albo jedną z substancji
  określonych przez ministra właściwego do spraw zdrowia w tym rozporządzeniu.
                                     Art. 6.
Osoba wprowadzająca do obrotu preparat niebezpieczny lub preparat określony w
art. 5 ust. 6 obowiązana jest przechowywać dane, na podstawie których dokonano
klasyfikacji i oznakowania preparatu oraz sporządzono jego kartę
charakterystyki, przez okres 5 lat od dnia wycofania preparatu z obrotu, do
wglądu organów Inspekcji Sanitarnej i Inspekcji Ochrony Środowiska.
                                     Art. 7.
1. Osoba stosująca substancję niebezpieczną lub preparat niebezpieczny ma
  obowiązek zapoznania się z kartą charakterystyki.
2. Osoba stosująca substancję niebezpieczną lub preparat niebezpieczny, która
  wie, na podstawie informacji otrzymanych zgodnie z przepisami art. 5, że mogą
  one stworzyć zagrożenie dla zdrowia człowieka lub środowiska, ma obowiązek
  podjęcia niezbędnych działań zapobiegających powstaniu zagrożenia.
                                        
                                   Rozdział 2
             Inspektor do Spraw Substancji i Preparatów Chemicznych
                                        
                                     Art. 8.
1. Tworzy się urząd Inspektora do Spraw Substancji i Preparatów Chemicznych,
  zwanego dalej Inspektorem.
2. Inspektor może wydawać decyzje w przypadkach określonych w ustawie.
                                     Art. 9.
1. Inspektor podlega ministrowi właściwemu do spraw zdrowia, który go powołuje
  i odwołuje po zasięgnięciu opinii ministrów właściwych do spraw gospodarki i
  do spraw środowiska.
2. Inspektor do Spraw Substancji i Preparatów Chemicznych jest centralnym
  organem administracji rządowej.
                                    Art. 10.
Do decyzji i postanowień wydawanych przez Inspektora stosuje się przepisy
Kodeksu postępowania administracyjnego, z tym że organem odwoławczym w stosunku
do Inspektora jest minister właściwy do spraw zdrowia.
                                    Art. 11.
1. Do zadań Inspektora należy:
   1) przyjmowanie wymaganych ustawą zgłoszeń substancji nowych w celu oceny
     ryzyka stwarzanego przez te substancje,
   2) gromadzenie danych dotyczących niebezpiecznych substancji i
     niebezpiecznych preparatów,
   3) udostępnianie danych dotyczących niebezpiecznych substancji i
     niebezpiecznych preparatów służbom medycznym i ratowniczym,
   4) wymiana informacji na temat substancji nowych z Komisją Europejską i
     właściwymi organami państw, o których mowa w art. 2 ust. 1 pkt 6,
   5) współpraca z organizacjami międzynarodowymi dotycząca substancji i
     preparatów chemicznych,
   6) wykonywanie innych zadań nałożonych przez ministra właściwego do spraw
     zdrowia.
2. Inspektor realizuje swoje zadania przy pomocy Biura do Spraw Substancji i
  Preparatów Chemicznych, zwanego dalej "Biurem", którym kieruje i reprezentuje
  je na zewnątrz.
3. Szczegółowe zadania i uprawnienia Inspektora oraz organizację Biura określa
  statut nadany w drodze rozporządzenia przez ministra właściwego do spraw
  zdrowia.
                                        
                                   Rozdział 3
                                 Substancje nowe
                                        
                                    Art. 12.
1. Przed wprowadzeniem do obrotu substancji nowej, w jej postaci własnej lub
  jako składnika preparatu:
   1) wytwarzanej na terytorium Rzeczypospolitej Polskiej,
   2) przywożonej na terytorium, o którym mowa w art. 2 ust. 1 pkt 6, przez
     importera mającego siedzibę na terytorium Rzeczypospolitej Polskiej,
   3) wytwarzanej poza terytorium, o którym mowa w art. 2 ust. 1 pkt 6 przez
     producenta, który na terytorium Rzeczypospolitej Polskiej ustanowił
     wyłącznego przedstawiciela w celu zgłoszenia substancji,
   wymagane jest zgłoszenie do Inspektora, z zastrzeżeniem art. 13.
2. Obowiązek zgłoszenia ciąży na:
   1) producencie wprowadzającym substancję nową do obrotu w jej postaci
     własnej lub jako składnik preparatu, w przypadku substancji wytwarzanych
     na terytorium Rzeczypospolitej Polskiej,
   2) importerze wprowadzającym substancję nową do obrotu w jej postaci własnej
     lub jako składnik preparatu, jeżeli jego siedziba znajduje się na
     terytorium Rzeczypospolitej Polskiej albo wyłącznym przedstawicielu
     producenta substancji nowej, mającym siedzibę na terytorium
     Rzeczypospolitej Polskiej, w przypadku substancji nowych wytwarzanych poza
     terytorium, o którym mowa w art. 2 ust. 1 pkt 6.
3. Obowiązek zgłoszenia nie jest wymagany, jeżeli osoby, o których mowa w ust.
  1, uprzednio dokonały zgłoszenia w jednym z państw, o których mowa w art. 2
  ust. 1 pkt 6, na podstawie obowiązujących w tych państwach przepisów.
4. Zgłoszenie powinno być dokonane:
   1) najpóźniej na 60 dni przed wprowadzeniem do obrotu substancji nowej w
     postaci własnej lub jako składnika preparatu, w przypadku gdy przewidywana
     wielkość obrotu wynosi co najmniej 1 tonę rocznie,
   2) najpóźniej na 30 dni przed wprowadzeniem do obrotu substancji nowej w
     postaci własnej lub jako składnika preparatu, w przypadku gdy przewidywana
     wielkość obrotu jest mniejsza niż 1 tona rocznie.
                                    Art. 13.
1. Obowiązkowi zgłoszenia, o którym mowa w art. 12, nie podlegają:
   1) polimery, z wyjątkiem polimerów zawierających co najmniej 2% substancji
     nowej w postaci związanej,
   2) związki wielocząsteczkowe - produkty polimeryzacji i polikondensacji oraz
     poliaddukty, z wyjątkiem produktów zawierających co najmniej 2% nowej
     substancji w postaci związanej, które były w obrocie w okresie od 18
     września 1981 r. do 31 października 1993 r.,
   3) substancje nowe stosowane wyłącznie jako substancje dodatkowe do
     żywności, w rozumieniu przepisów o warunkach zdrowotnych żywności i
     żywienia,
   4) substancje nowe stosowane wyłącznie jako dodatki do pasz, w rozumieniu
     przepisów o nadzorze nad niektórymi środkami żywienia zwierząt,
   5) substancje nowe stosowane wyłącznie jako substancje czynne, w rozumieniu
     przepisów o środkach farmaceutycznych, materiałach medycznych, aptekach,
     hurtowniach i nadzorze farmaceutycznym,
   6) substancje nowe stosowane wyłącznie jako substancje biologicznie czynne,
     w rozumieniu przepisów o ochronie roślin uprawnych,
   7) substancje nowe, których wielkość obrotu nie przekracza 10 kg rocznie,
   8) substancje nowe wprowadzane do obrotu wyłącznie w celu prowadzenia badań
     naukowych i rozwojowych w jednostkach badawczo-rozwojowych lub innych
     laboratoriach, jeżeli wielkość obrotu nie przekracza 100 kg rocznie i
     producent lub importer przechowuje pisemne informacje na temat takiej
     substancji, dotyczące identyfikacji substancji, oznakowania, ilości
     wprowadzonej do obrotu i listy odbiorców.
2. Odroczeniu na jeden rok podlegają zgłoszenia substancji nowych wprowadzanych
  do obrotu w celu przeprowadzenia badań dotyczących rozwoju procesu produkcji,
  dostarczane ograniczonej liczbie odbiorców.
3. W przypadku prowadzenia badań, o których mowa w ust. 2, na terytorium
  Rzeczypospolitej Polskiej, producent lub importer takiej substancji
  przedstawia Inspektorowi informacje na temat identyfikacji substancji,
  oznakowania, wielkości obrotu, wraz z jego uzasadnieniem, programu badań i
  listy odbiorców.
4. W przypadku prowadzenia badań, o których mowa w ust. 2, na terytorium
  państw, o których mowa w art. 2 ust. 1 pkt 6, producent lub importer takiej
  substancji przedstawia informacje, o których mowa w ust. 3, we właściwych
  urzędach tych państw.
5. Producent lub importer substancji, o których mowa w ust. 2, są obowiązani
  zagwarantować, że jakiekolwiek czynności z taką substancją lub preparatem, w
  skład którego wchodzi ta substancja, będą wykonywane tylko przez pracowników
  odbiorcy w kontrolowanych warunkach i substancja lub preparat nie zostaną
  powszechnie udostępnione.
6. Odroczenie zgłoszenia, o którym mowa w ust. 2, może zostać przedłużone na
  jeszcze jeden rok, jeżeli producent lub importer udowodnią, że jest to
  niezbędne do zakończenia badań dotyczących rozwoju procesu produkcji.
7. W przypadku, gdy badania substancji nowych, o których mowa w ust. 2,
  prowadzone są na terytorium Rzeczypospolitej Polskiej, Inspektor, w drodze
  decyzji, może:
   1) zażądać od producenta lub importera danych innych niż określone w ust. 3,
     których zakres nie będzie większy, niż określony w przepisach, o których
     mowa w art. 14 ust. 5, przewidywanych dla obrotu większego niż 100 kg
     rocznie a nie przekraczającego 1 tony rocznie, ustalając termin
     dostarczenia tych danych,
   2) zakazać udostępniania osobom innym, niż wymienione w ust. 5 jakichkolwiek
     produktów zawierających tę substancję, jeżeli uzna, że może to stwarzać
     niedopuszczalne ryzyko dla zdrowia człowieka lub środowiska.
8. Minister właściwy do spraw zdrowia w porozumieniu z ministrami właściwymi do
  spraw gospodarki oraz środowiska, w drodze rozporządzenia, określi
  szczegółowe dane, które producent lub importer przedstawią Inspektorowi,
  najpóźniej w dniu wprowadzenia substancji nowej do obrotu na terytorium
  Rzeczypospolitej Polskiej, w przypadku:
   1) substancji, której wielkość obrotu nie przekroczy 10 kg rocznie,
   2) substancji nowych, o których mowa w ust. 1 pkt 1, 7 i 8 oraz w ust. 2,
     jeżeli są to substancje bardzo toksyczne, rakotwórcze, mutagenne lub
     działające szkodliwie na rozrodczość.
                                        
                                    Art. 14.
1. Dokumentacja przedstawiona przez zgłaszającego powinna zawierać:
   1) dane niezbędne do oceny ryzyka stwarzanego przez substancję nową dla
     zdrowia człowieka i środowiska, w tym informacje dotyczące niekorzystnych
     skutków działania substancji nowej w warunkach przewidywanych zastosowań,
   2) propozycję klasyfikacji, oznakowania opakowań i karty charakterystyki w
     przypadku substancji nowych niebezpiecznych.
2. W przypadku zgłoszenia substancji nowej wytwarzanej poza terytorium, o
  którym mowa w art. 2 ust. 1 pkt 6, przez wyłącznego przedstawiciela, o którym
  mowa w art. 12 ust. 2 pkt 2, do dokumentacji, o której mowa w ust. 1,
  zostanie dołączone oświadczenie producenta tej substancji nowej, że
  zgłaszający jest jego wyłącznym przedstawicielem uprawnionym do dokonania
  zgłoszenia.
3. Do dokumentacji, o której mowa w ust. 1, zgłaszający może dołączyć wyniki
  wstępnej oceny ryzyka, wykonanej zgodnie z przepisami, o których mowa w ust.
  6.
4. Zgłaszający może wystąpić do Inspektora z uzasadnionym wnioskiem o wyrażenie
  zgody na nieudostępnianie ewentualnym przyszłym zgłaszającym, przez okres nie
  dłuższy niż 1 rok, danych na temat jego tożsamości.
5. Minister właściwy do spraw zdrowia w porozumieniu z ministrami właściwymi do
  spraw gospodarki oraz środowiska określi, w drodze rozporządzenia,
  szczegółowe dane wymagane zgodnie z ust. 1 pkt 1, gdy:
   1) przewidywana przez zgłaszającego wielkość obrotu wynosi co najmniej 1
     tonę rocznie,
   2) przewidywana przez zgłaszającego wielkość obrotu jest mniejsza niż 1 tona
     rocznie, ale wynosi co najmniej 100 kg rocznie,
   3) przewidywana przez zgłaszającego wielkość obrotu jest mniejsza niż 100 kg
     rocznie,
   4) zgłaszana substancja nowa jest polimerem w rozumieniu art. 2 ust. 1 pkt
     5,
   5) od pierwszego zgłoszenia substancji nowej we właściwym urzędzie
     któregokolwiek z państw, o których mowa w art. 2 ust. 1 pkt 6, upłynęło co
     najmniej dziesięć lat.
6. Minister właściwy do spraw zdrowia w porozumieniu z ministrami właściwymi do
  spraw gospodarki, pracy oraz środowiska określi, w drodze rozporządzenia,
  sposób dokonywania oceny ryzyka dla zdrowia człowieka i dla środowiska,
  stwarzanego przez substancje chemiczne.
                                        
                                    Art. 15.
1. W razie stwierdzenia, że dane, o których mowa w art. 14 ust. 1 pkt 1, nie
  pozwalają na dokonanie oceny ryzyka dla zdrowia człowieka lub dla środowiska,
  stwarzanego przez zgłaszaną substancję nową, Inspektor zobowiąże
  zgłaszającego, w drodze decyzji, do wykonania dodatkowych badań i
  przedstawienia Inspektorowi wyników tych badań w określonym terminie.
2. Decyzja, o której mowa w ust. 1, nie wstrzymuje wprowadzenia substancji
  nowej do obrotu.
3. Inspektor może zobowiązać zgłaszającego do dostarczenia próbek zgłaszanej
  substancji nowej w określonej ilości w celu ewentualnej weryfikacji
  przeprowadzonych badań.
                                        
                                    Art. 16.
1. Inspektor wyda zgłaszającemu, odpowiednio w ciągu 60 lub 30 dni od dnia
  otrzymania zgłoszenia, z zastrzeżeniem ust. 2, potwierdzenie zgłoszenia
  zawierające numer ewidencyjny zgłoszenia.
2. W przypadku, gdy dokumentacja przedstawiona w zgłoszeniu nie jest zgodna z
  wymaganiami ustawy, Inspektor powiadomi o tym zgłaszającego, odpowiednio
  przed upływem 60 lub 30 dni od dnia otrzymania zgłoszenia.
                                    Art. 17.
W przypadku, gdy zgłaszający nie otrzyma powiadomienia, o którym mowa w art. 16
ust. 2, zgłaszana substancja nowa może zostać wprowadzona do obrotu, odpowiednio
po 60 lub 30 dniach od dnia otrzymania zgłoszenia przez Inspektora.
                                        
                                    Art. 18.
W przypadku, gdy zgłaszający otrzyma powiadomienie, o którym mowa w art. 16 ust.
2, terminy, o których mowa w art. 17, biegną od dnia otrzymania przez Inspektora
zgłoszenia zgodnego z wymaganiami ustawy.
                                        
                                    Art. 19.
1. W przypadku, gdy substancja nowa została już uprzednio zgłoszona przez
  innego lub innych zgłaszających, we właściwym urzędzie któregokolwiek z
  państw, o których mowa w art. 2 ust. 1 pkt 6, Inspektor może wyrazić zgodę,
  żeby zgłaszający powołał się na wyniki badań właściwości fizykochemicznych,
  toksyczności i ekotoksyczności, przedstawione przez pierwszego zgłaszającego,
  o ile obecny zgłaszający udowodni, że zgłaszana przez niego substancja nowa
  jest tą samą substancją, włączając w to stopień czystości i charakter
  zanieczyszczeń.
2. Warunkiem powołania się na wyniki badań, o których mowa w ust. 1, jest
  pisemna zgoda pierwszego zgłaszającego.
3. Z uwagi na ochronę zwierząt laboratoryjnych, każdy kto zamierza zgłosić
  substancję nową, przed przeprowadzeniem badań na kręgowcach zwróci się do
  Inspektora z wnioskiem o udostępnienie:
   1) informacji, czy substancja nowa, którą zamierza zgłosić, była już
     wcześniej zgłoszona,
   2) nazwy i adresu pierwszego zgłaszającego,
 przedstawiając wiarygodne informacje, że ma zamiar wprowadzić tę substancję
  nową do obrotu oraz informacje o przewidywanej wielkości obrotu.
4. W przypadku gdy przedstawione informacje świadczą, że osoba, o której mowa w
  ust. 3, ma rzeczywiście zamiar wprowadzenia substancji nowej do obrotu, a
  substancja została uprzednio zgłoszona we właściwym urzędzie któregokolwiek z
  państw, o których mowa w art. 2 ust. 1 pkt 6, z zastrzeżeniem ust. 5,
  Inspektor udostępni takiej osobie nazwę i adres pierwszego zgłaszającego,
  udostępniając jednocześnie pierwszemu zgłaszającemu nazwę i adres tej osoby.
5. Inspektor nie udostępni danych na temat tożsamości pierwszego zgłaszającego,
  w okresie na jaki pierwszy zgłaszający otrzymał zgodę, o której mowa w art.
  14 ust. 4.
6. Po udostępnieniu danych, o których mowa w ust. 4, pierwszy i obecny
  zgłaszający podejmą działania, aby osiągnąć porozumienie co do powołania się
  na wyniki badań, o których mowa w ust. 1, przez obecnego zgłaszającego.
7. Pierwszy i obecny zgłaszający podejmą także działania, aby dojść do
  porozumienia co do ewentualnego wspólnego powołania się na wyniki badań
  wymaganych przepisami, o których mowa w art. 20 ust. 6.
8. Jeżeli pierwszy i obecny zgłaszający nie mogą osiągnąć porozumienia, a obaj
  zgłaszający mają siedzibę na terytorium Rzeczypospolitej Polskiej, Inspektor
  może zezwolić na powołanie się przez obecnego zgłaszającego na wyniki badań,
  o których mowa w ust. 1, przedłożone przez pierwszego zgłaszającego, jeżeli
  obecny zgłaszający zwróci pierwszemu zgłaszającemu 50 % kosztów wykonania
  tych badań i przedstawi Inspektorowi dowód zwrotu tych kosztów. W tym celu
  Inspektor zobowiąże pierwszego zgłaszającego, w drodze postanowienia, do
  przedstawienia Inspektorowi i obecnemu zgłaszającemu udokumentowanych kosztów
  wykonania badań, o których mowa powyżej.
9. Jeżeli pierwszy zgłaszający nie przedstawi w ciągu trzech miesięcy od daty
  otrzymania postanowienia, o którym mowa w ust. 8, udokumentowanych kosztów
  wykonania badań o których mowa w ust. 1, Inspektor zezwoli obecnemu
  zgłaszającemu na powołanie się na wyniki tych badań.
10. Jeżeli pierwszy zgłaszający otrzymał zgodę, o której mowa w art. 14 ust. 4,
  przepisy ust. 8 i 9 stosuje się z zastrzeżeniem, że pierwszy zgłaszający
  przedstawia koszty wykonania badań jedynie Inspektorowi, a zwrot 50% kosztów
  wykonania badań następuje za pośrednictwem Biura.
                                        
                                    Art. 20.
1. Zgłaszający jest zobowiązany do przedkładania Inspektorowi dodatkowych
  informacji na temat zgłoszonych substancji nowych, dotyczących:
   1) wielkości obrotu, po przekroczeniu progów określonych w przepisach
     wydanych na podstawie ust. 6,
   2) nowych danych na temat oddziaływania substancji nowej na zdrowie
     człowieka lub na środowisko,
   3) nowych zastosowań substancji nowej,
   4) zmian w składzie chemicznym substancji nowej, w tym zawartości
     zanieczyszczeń,
   5) zmiany statusu zgłaszającego z importera na producenta i odwrotnie.
2. Obowiązek przedłożenia informacji dotyczący danych, o których mowa w ust. 1
  w pkt 2 i 3, obejmuje informacje, które zgłaszający posiada lub które
  dołożywszy należytej staranności powinien uzyskać.
3. W razie nieprzedłożenia Inspektorowi informacji, o których mowa w ust. 1 pkt
  1, lub niewykonania dodatkowych badań wymaganych przy zmianie wielkości
  obrotu, Inspektor, w drodze decyzji, uchyla ważność zgłoszenia.
4. Inspektor, w drodze decyzji, wyznacza termin usunięcia uchybień określonych
  w ust. 3, i po usunięciu uchybień, w drodze decyzji, przywraca ważność
  zgłoszenia.
5. W związku z wymaganiem, o którym mowa w ust. 1 pkt 1, każdy importer
  zgłoszonej substancji nowej, jeżeli sam nie jest zgłaszającym, będzie
  informował na bieżąco wyłącznego przedstawiciela, o którym mowa w art. 12
  ust. 2 pkt 2, o wielkości importu.
6. Minister właściwy do spraw zdrowia w porozumieniu ministrami właściwymi do
  spraw gospodarki oraz środowiska określi, w drodze rozporządzenia:
   1) progi wielkości obrotu, po przekroczeniu których zgłaszający jest
     obowiązany wykonać dodatkowe badania i przedstawić Inspektorowi wyniki
     tych badań w określonym terminie,
   2) zakres i rodzaje badań wymaganych po przekroczeniu progów wielkości
     obrotu, o których mowa w pkt 1.
   
                                    Art. 21.
1. Przedstawione przez zgłaszającego dane dotyczące informacji handlowych i
  procesu produkcji stanowią informacje niejawne oznaczone klauzulą "poufne".
2. Zgłaszający może wystąpić z wnioskiem o zastrzeżenie tylko do wiadomości
  Inspektora, Inspekcji Sanitarnej, właściwych urzędów w państwach, o których
  mowa w art. 2 ust. 1 pkt 6 oraz Komisji Europejskiej, danych przedkładanych
  Inspektorowi zgodnie z wymogami art. 14 ust. 1 i art. 20, których ujawnienie
  mogłoby naruszyć jego interes z uwagi na tajemnicę handlową lub dotyczącą
  procesu produkcji, w tym nazwy chemicznej substancji nowej.
3. Inspektor, w drodze decyzji, może odmówić zastrzeżenia niektórych lub
  wszystkich danych objętych wnioskiem, o którym mowa w ust. 2, z uwagi na
  ochronę zdrowia człowieka lub środowiska, w tym ochronę zwierząt
  laboratoryjnych.
4. Jeżeli zgłaszający, albo producent lub importer nie będący zgłaszającym, sam
  ujawni dane, które zostały zastrzeżone, powiadomi o tym Inspektora.
5. Wniosek, o którym mowa w ust. 2, nie może dotyczyć:
   1) nazwy handlowej substancji nowej,
   2) nazwy producenta substancji nowej i zgłaszającego, z zastrzeżeniem art.
     14 ust. 4,
   3) fizykochemicznych właściwości substancji nowej,
   4) syntetycznego opisu wyników badań toksyczności i ekotoksyczności
   5) danych dotyczących stopnia czystości substancji nowej, jeżeli wpływa to
     na jej klasyfikację, i danych dotyczących zanieczyszczeń lub dodatków,
     jeżeli są to substancje niebezpieczne,
   6) informacji zawartych w kartach charakterystyki,
   7) informacji o sposobach unieszkodliwiania substancji nowej
     zaklasyfikowanej jako niebezpieczna,
   8) informacji o warunkach bezpiecznego stosowania substancji nowej i
     wytycznych postępowania w przypadku zatrucia ludzi i niekontrolowanego
     uwolnienia substancji nowej do otoczenia,
   9) metod oznaczania substancji nowej w środowisku, w tym metod oceny
     narażenia ludzi na tę substancję, jeżeli została umieszczona w wykazie, o
     którym mowa w art. 4 ust. 3.
                                        
                                    Art. 22.
1. Zgłoszenie substancji i przedstawienie Inspektorowi wyników dodatkowych
  badań, o których mowa w art. 20 ust. 6, podlega opłacie wnoszonej przez
  zgłaszającego.
2. Minister właściwy do spraw zdrowia w porozumieniu z ministrem właściwym do
  spraw finansów publicznych, określi, w drodze rozporządzenia, wysokość i
  sposób wnoszenia opłat z tytułu zgłoszenia substancji i przedstawienia
  Inspektorowi wyników dodatkowych badań, o których mowa w ust. 1, z
  uwzględnieniem rzeczywistych kosztów dokonania przez Inspektora oceny ryzyka
  stwarzanego przez zgłaszaną substancję.
                                        
                                   Rozdział 4
                   Informowanie o niebezpiecznych preparatach
                                        
                                    Art. 23.
1. Wprowadzenie do obrotu na terytorium Rzeczypospolitej Polskiej preparatu
  niebezpiecznego w rozumieniu art. 2 ust. 2, wymaga poinformowania Inspektora.
2. Poinformowania, o którym mowa w ust. 1, dokona osoba wprowadzająca preparat
  niebezpieczny do obrotu, najpóźniej w dniu jego wprowadzenia do obrotu,
  przedstawiając:
   1) nazwę i adres wraz z numerem telefonu osoby wprowadzającej preparat
     niebezpieczny do obrotu,
   2) nazwę handlową preparatu niebezpiecznego,
   3) kartę charakterystyki, z zastrzeżeniem przypadków, o których mowa w art.
     5 ust. 5 pkt 3.
3. W razie stwierdzenia, że karta charakterystyki nie zawiera wymaganych
  informacji, Inspektor zobowiąże, w drodze decyzji, osobę wprowadzającą
  preparat niebezpieczny do obrotu na terytorium Rzeczypospolitej Polskiej do
  jej uzupełnienia w określonym terminie.
4. Minister właściwy do spraw zdrowia w porozumieniu z ministrem właściwym do
  spraw gospodarki określi, w drodze rozporządzenia, informacje które należy
  przedstawić Inspektorowi w przypadkach, o których mowa w art. 5 ust. 5 pkt 3.
5. Inspektor może zażądać ujawnienia szczegółowego składu chemicznego preparatu
  niebezpiecznego. Informacja taka jest poufna i może zostać wykorzystana
  wyłącznie w celach medycznych do zapobiegania i postępowania leczniczego.
                                   Rozdział 5
                   Badania substancji i preparatów chemicznych
                                        
                                    Art. 24.
1. Badania właściwości fizykochemicznych, toksyczności i ekotoksyczności
  substancji i preparatów, wykonywane w celu spełnienia wymogów ustawy, będą
  przeprowadzane zgodnie z przepisami, o których mowa w ust. 2.
2. Minister właściwy do spraw zdrowia w porozumieniu z ministrami właściwymi do
  spraw gospodarki oraz środowiska określi, w drodze rozporządzenia:
   1) metody przeprowadzania badań, o których mowa w ust. 1,
   2) kryteria, które muszą spełniać jednostki organizacyjne wykonujące
     wymagane ustawą badania, o których mowa w ust. 1,
   3) jednostkę lub jednostki właściwe do kontroli i weryfikacji spełnienia
     kryteriów, o których mowa w pkt 2, oraz nadawania i cofania uprawnień w
     przypadku, odpowiednio, spełniania lub niespełniania tych kryteriów przez
     jednostki organizacyjne, o których mowa w pkt 2,
   4) tryb nadawania i cofania uprawnień, o których mowa w pkt 3,
   5) sposób i tryb uznawania uprawnień nadanych przez jednostki za granicą
     właściwe do kontroli i weryfikacji spełniania kryteriów, o których mowa w
     pkt 2.
                                        
                                   Rozdział 6
     Oznakowanie, opakowania, obrót i stosowanie substancji niebezpiecznych
                          i preparatów niebezpiecznych
                                        
                                    Art. 25.
1. Oznakowanie opakowania substancji niebezpiecznej i preparatu niebezpiecznego
  powinno zawierać nazwę umożliwiającą jednoznaczną identyfikację substancji
  lub preparatu, tożsamość osoby wprowadzającej substancję lub preparat do
  obrotu, oraz odpowiednie znaki ostrzegawcze i napisy, zgodnie z przepisami, o
  których mowa w art. 26, a także informacje o wymaganym postępowaniu z
  opróżnionymi opakowaniami, jeżeli tego wymagają inne przepisy.
2. Oznakowanie powinno być sporządzone w języku polskim, zgodnie z wymogami
  określonymi w odrębnych przepisach.
3. Na opakowaniach substancji niebezpiecznych i preparatów niebezpiecznych nie
  wolno umieszczać oznaczeń wskazujących, że taka substancja lub taki preparat
  nie są niebezpieczne.
4. W przypadku wprowadzanych do obrotu substancji nowych, o których mowa w art.
  13 ust. 1 pkt 1, 7 i 8 oraz ust. 2 i preparatów zawierających co najmniej 1%
  takiej substancji, jeżeli jeszcze nie jest możliwe oznakowanie ich zgodnie z
  przepisami ustawy, z uwagi na brak odpowiednich danych, oznakowanie powinno
  zawierać ostrzeżenia brzmiące:
   1) w przypadku substancji "Uwaga, substancja nie w pełni zbadana",
   2) w przypadku preparatów "Uwaga, produkt zawiera substancję nie w pełni
     zbadaną".
                                        
                                    Art. 26.
Minister właściwy do spraw zdrowia w porozumieniu z ministrami właściwymi do
spraw gospodarki, pracy, rolnictwa oraz środowiska określi, w drodze
rozporządzenia:
   1) sposób oznakowania opakowań substancji niebezpiecznych i preparatów
     niebezpiecznych,
   2) treść napisów i wzory znaków ostrzegawczych wymaganych przy oznakowaniu
     opakowań substancji niebezpiecznych i preparatów niebezpiecznych.
                                        
                                    Art. 27.
1. Pojemniki i zbiorniki służące do przechowywania substancji niebezpiecznych i
  preparatów niebezpiecznych oraz do pracy z nimi, rurociągi zawierające
  substancje niebezpieczne i preparaty niebezpieczne oraz miejsca, w których
  składowane są znaczące ilości substancji niebezpiecznych lub preparatów
  niebezpiecznych powinny być należycie oznakowane.
2. Minister właściwy do spraw zdrowia w porozumieniu z ministrami właściwymi do
  spraw gospodarki, pracy oraz środowiska określi, w drodze rozporządzenia,
  sposób oznakowania pojemników i zbiorników służących do przechowywania
  substancji niebezpiecznych i preparatów niebezpiecznych i do pracy z nimi,
  rurociągów zawierających substancje niebezpieczne lub preparaty niebezpieczne
  oraz miejsc, w których składowane są znaczące ilości substancji
  niebezpiecznych lub preparatów niebezpiecznych.
                                        
                                    Art. 28.
1. Opakowania substancji niebezpiecznych i preparatów niebezpiecznych
  wprowadzanych do obrotu powinny:
   1) mieć konstrukcję uniemożliwiającą wydostanie się zawartości z opakowania
     w sposób przypadkowy; wymóg ten nie ma zastosowania, jeżeli wymagane są
     szczególne techniczne środki bezpieczeństwa,
   2) być wykonane z materiałów odpornych na niszczące działanie ich zawartości
     i uniemożliwiających tworzenie się substancji niebezpiecznych w wyniku
     chemicznego oddziaływania zawartości na materiał opakowania,
   3) zachowywać szczelność w warunkach działających na opakowanie obciążeń i
     napięć w trakcie jego normalnej eksploatacji,
   4) w przypadku opakowań z zamknięciami wielokrotnego użytku, gwarantować
     zachowanie ich szczelności podczas wielokrotnego otwierania i zamykania w
     warunkach normalnej eksploatacji.
2. Opakowania transportowe niebezpiecznych substancji i niebezpiecznych
  preparatów spełniają wymagania określone w ust. 1 pkt 1-3, jeżeli spełniają
  wymagania przepisów o transporcie materiałów niebezpiecznych.
3. Minister właściwy do spraw zdrowia w porozumieniu z ministrem właściwym do
  spraw gospodarki określi, w drodze rozporządzenia, rodzaje substancji
  niebezpiecznych i preparatów niebezpiecznych, których opakowania należy
  zaopatrywać w zamknięcia utrudniające otwarcie przez dzieci i w wyczuwalne
  dotykiem ostrzeżenie o niebezpieczeństwie, zgodnie z międzynarodowymi
  umownymi oznaczeniami.
                                        
                                    Art. 29.
1. Obrót określonymi kategoriami substancji niebezpiecznych i preparatów
  niebezpiecznych wymaga posiadania kwalifikacji stwierdzanych przez właściwego
  inspektora sanitarnego.
2. Minister właściwy do spraw zdrowia w porozumieniu z ministrem właściwym do
  spraw gospodarki określi, w drodze rozporządzenia:
   1) kategorie substancji niebezpiecznych i preparatów niebezpiecznych,
     którymi obrót wymaga posiadania określonych kwalifikacji,
   2) kwalifikacje, które muszą posiadać osoby prowadzące na terytorium
     Rzeczypospolitej Polskiej obrót określonymi kategoriami substancji
     niebezpiecznych i preparatów niebezpiecznych,
   3) tryb uznawania kwalifikacji osób pochodzących z państw, o których mowa w
     art. 2 ust. 1 pkt 6.
                                    Art. 30.
1. Zabroniona jest reklama substancji niebezpiecznej bez wymienienia kategorii
  niebezpieczeństwa związanej z tą substancją.
2. Każda reklama preparatu niebezpiecznego, która umożliwia konsumentom nabycie
  takiego preparatu bez uprzedniego obejrzenia oznakowania na jego opakowaniu,
  musi zawierać informację o rodzaju lub rodzajach zagrożeń wymienionych na
  oznakowaniu opakowania.
                                    Art. 31.
1. Minister właściwy do spraw gospodarki, na wniosek ministra właściwego do
  spraw zdrowia lub ministra właściwego do spraw środowiska, w razie
  stwierdzenia, że produkcja, obrót lub stosowanie substancji niebezpiecznej
  lub preparatu niebezpiecznego stwarzają nieuzasadnione ryzyko dla zdrowia
  człowieka lub środowiska, określi, w drodze rozporządzenia, ograniczenia,
  zakazy lub warunki:
   1) produkcji, obrotu, lub stosowania takiej substancji lub preparatu,
   2) określonych zastosowań takiej substancji lub preparatu,
   3) określonego stosowania w stężeniu lub proporcjach przewyższających
     określony poziom.
2. W przypadku, gdy wymagają tego porozumienia międzynarodowe, produkcja, obrót
  lub stosowanie substancji niebezpiecznych i preparatów niebezpiecznych wymaga
  zezwolenia ministra właściwego do spraw gospodarki.
3. Minister właściwy do spraw gospodarki w porozumieniu z ministrami właściwymi
  do spraw zdrowia oraz środowiska określi, w drodze rozporządzenia, warunki i
  tryb udzielania zezwoleń na produkcję, obrót i stosowanie substancji
  niebezpiecznych i preparatów niebezpiecznych, o których mowa w ust. 2.
                                        
                                    Art. 32.
1. Jeżeli istnieją szczegółowe dowody, że preparat stwarza niedopuszczalne
  zagrożenie dla człowieka lub środowiska, nawet w przypadku gdy osoba
  wprowadzająca taki preparat do obrotu na terytorium Rzeczypospolitej
  Polskiej, spełnia wszystkie wymogi ustawy, Inspektor do Spraw Substancji i
  Preparatów Chemicznych może, na czas określony, nie dłuższy niż 3 miesiące,
  zakazać, w drodze decyzji, wprowadzania takiego preparatu do obrotu lub
  określić warunki, jakie muszą zostać spełnione podczas wprowadzania do
  obrotu.
2. Z wnioskiem o wydanie decyzji, o której mowa w ust. 1, może wystąpić także
  Główny Inspektor Sanitarny lub Główny Inspektor Ochrony Środowiska.
                                   Rozdział 7
                               Przepisy o nadzorze
                                        
                                    Art. 33.
Nadzór nad przestrzeganiem przepisów ustawy przez osoby wprowadzające substancje
lub preparaty do obrotu i stosujące je w działalności zawodowej sprawuje
Inspekcja Sanitarna oraz:
   1) Inspekcja Ochrony Środowiska - w zakresie zagrożeń dla środowiska,
   2) Państwowa Inspekcja Pracy - w zakresie nadzoru i kontroli przestrzegania
     przepisów ustawy przez pracodawców,
   3) Inspekcja Handlowa - w zakresie oznakowania opakowań jednostkowych
     substancji niebezpiecznych i preparatów niebezpiecznych w sprzedaży
     hurtowej i detalicznej,
   4) Państwowa Straż Pożarna - w zakresie właściwego oznakowania miejsc
     składowania substancji i preparatów, o których mowa w art. 2 ust. 2 pkt 15,

   5) Straż Graniczna i organy celne - w zakresie przestrzegania zakazów
     określonych w przepisach wydanych na podstawie art. 31 ust. 1, w części
     dotyczącej przywozu substancji i preparatów na terytorium Rzeczypospolitej
     Polskiej.
   
                                   Rozdział 8
                         Przepisy karne i kary pieniężne
                                        
                                    Art. 34.
Kto wbrew decyzji Inspektora do Spraw Substancji i Preparatów Chemicznych
wprowadza do obrotu preparat stwarzający niedopuszczalne zagrożenie dla zdrowia
człowieka lub środowiska lub nie przestrzega określonych w decyzji warunków jego
wprowadzania do obrotu
   - podlega grzywnie, karze ograniczenia wolności albo pozbawienia wolności do
     lat 2.
                                    Art. 35.
Kto wprowadza do obrotu substancję niebezpieczną lub preparat niebezpieczny:
   1) bez oznakowania albo niewłaściwie oznakowane,
   2) bez wymaganej karty charakterystyki
podlega karze grzywny.
                                    Art. 36.
Kto dostarcza wymaganą kartę charakterystyki niekompletną lub nierzetelną
   - podlega karze grzywny.
                                    Art. 37.
1. Kto reklamuje substancję niebezpieczną bez wymienienia kategorii
  niebezpieczeństwa związanej z tą substancją
        - podlega karze grzywny.
2. Tej samej karze podlega ten, kto zamieszcza reklamę niebezpiecznego
  preparatu, która nie zawiera informacji o rodzaju lub rodzajach zagrożeń
  wymienionych na oznakowaniu opakowania takiego preparatu, jeżeli reklama ta
  umożliwia konsumentom nabycie takiego preparatu bez uprzedniego obejrzenia
  oznakowania na jego opakowaniu.
                                    Art. 38.
Kto nie powiadamia Inspektora do Spraw Substancji i Preparatów Chemicznych o
nowych danych na temat oddziaływania substancji nowej na zdrowie człowieka lub
na środowisko lub nowych zastosowaniach substancji nowej
        - podlega karze grzywny.
                                    Art. 39.
Orzekanie w sprawach określonych w art. 35-38 następuje w trybie przepisów
Kodeksu postępowania w sprawach o wykroczenia.
                                    Art. 40.
1. Kto wprowadza do obrotu substancję nową, w jej postaci własnej lub jako
  składnik preparatu, bez wymaganego ustawą zgłoszenia obowiązany jest wpłacić
  do budżetu państwa kwotę stanowiącą 100% sumy uzyskanej ze sprzedaży tej
  substancji lub preparatu.
2. Inspektor sanitarny zawiadamia właściwy urząd skarbowy o stwierdzeniu
  uchybień, o których mowa w ust. 1.
3. Wpłaty z tytułu należności, o których mowa w ust. 1, obciążają dochód po
  opodatkowaniu i są dokonywane we właściwym urzędzie skarbowym, w terminach
  określonych dla wpłat zaliczek podatku dochodowego od osób prawnych lub osób
  fizycznych lub zryczałtowanych podatków obrotowego i dochodowego.
4. Minister właściwy do spraw finansów publicznych w porozumieniu z ministrem
  właściwym do spraw zdrowia określi, w drodze rozporządzenia sposób i tryb
  wpłat należności z tytułu niezgłoszenia substancji nowej.
                                        
                                   Rozdział 9
       Zmiany w przepisach obowiązujących, przepisy przejściowe i końcowe
                                        
                                    Art. 41.
W ustawie z dnia 26 czerwca 1974 r. - Kodeks pracy (Dz.U. z 1998 r. Nr 21, poz.
94, z 1998 r. Nr 106, poz. 668 i Nr 113, poz. 717, z 1999 r. Nr 99, poz. 1152
oraz z 2000 r. Nr 19, poz. 239, Nr 43, poz. 489, Nr 107, poz. 1127 i Nr 120,
poz. 1268) wprowadza się następujące zmiany:
1) w art. 220 dodaje się § 3 w brzmieniu:
   "§ 3. Przepisy § 2 nie dotyczą substancji i preparatów chemicznych.";
2) w art. 221:
   a) § 1 otrzymuje brzmienie:
     "§1. Niedopuszczalne jest stosowanie substancji i preparatów chemicznych
        nie oznakowanych w sposób widoczny, umożliwiający ich identyfikację.",
   b) § 2 otrzymuje brzmienie:
     "§ 2.   Niedopuszczalne  jest  stosowanie  niebezpiecznych   substancji   i
         niebezpiecznych preparatów chemicznych bez posiadania aktualnego  spisu
         tych  substancji  i  preparatów  oraz  kart  charakterystyki,  a  także
         opakowań  zabezpieczających  przed ich szkodliwym  działaniem,  pożarem
         lub wybuchem.",
   c) w § 3 po wyrazie "substancji" dodaje się wyrazy "i niebezpiecznych
     preparatów",
   d) § 4 otrzymuje brzmienie:
     "§ 4. Zasady klasyfikacji substancji i preparatów chemicznych pod względem
         zagrożeń dla zdrowia lub życia, wykaz substancji niebezpiecznych,
         wymagania dotyczące kart charakterystyki substancji lub preparatów
         niebezpiecznych oraz sposób ich oznakowania określają odrębne
         przepisy.",
   e) skreśla się § 5;
3) w art. 283 w § 2 w pkt 5:
   a) w lit. b) po wyrazie "substancje" dodaje się wyrazy "i preparaty",
   b) w lit. c) po wyrazach "niebezpieczne substancje" dodaje się wyrazy "i
     niebezpieczne preparaty".
   
                                    Art. 42.
W ustawie z dnia 14 marca 1985 r. o Inspekcji Sanitarnej (Dz.U. z 1998 r. Nr 90,
poz. 575, Nr 106, poz. 668 i Nr 117, poz. 756, z 1999 r. Nr 70, poz. 778 oraz z
2000 r. Nr 12, poz. 136 i Nr 120, poz. 1268) w art. 4 dodaje się pkt 8 w
brzmieniu:
 "8) przestrzegania przez osoby wprowadzające substancje lub preparaty
    chemiczne do obrotu na terytorium Rzeczypospolitej Polskiej oraz przez
    użytkowników substancji lub preparatów chemicznych obowiązków wynikających
    z ustawy z dnia ........ 2000 r. o substancjach i preparatach chemicznych
    (Dz.U. Nr ..., poz. ...)".
                                        
                                    Art. 43.
1. Substancje nowe wprowadzone do obrotu przed dniem wejścia w życie przepisów
  art. 12-22 ustawy przez osoby, o których mowa w art. 12 ust. 2, z
  zastrzeżeniem art. 12 ust. 3, podlegają zgłoszeniu do dnia 31 grudnia 2003 r.
2. Zgłoszenie, o którym mowa w ust. 1, nie jest wymagane, jeżeli substancje
  nowe, o których mowa w ust. 1, nie będą wprowadzane do obrotu po dniu 31
  grudnia 2002 r.
                                    Art. 44.
Traci moc rozporządzenie Prezydenta Rzeczypospolitej z dnia 22 kwietnia 1927 r.
o zakazie używania białego i żółtego fosforu przy wyrobie przedmiotów zapalnych
(Dz.U. Nr 43, poz. 380).
                                    Art. 45.
Traci moc ustawa z dnia 21 maja 1963 r. o substancjach trujących (Dz.U. Nr 22,
poz. 116, z 1983 r. Nr 6, poz. 35, z 1996 r. Nr 24, poz. 110, z 1997 r. Nr 88,
poz. 554 i z 1998 r. Nr 106, poz. 668).
                                    Art. 46.
Ustawa wchodzi w życie po upływie 12 miesięcy od dnia ogłoszenia z wyjątkiem
art. 8-11, które wchodzą w życie po upływie 3 miesięcy od dnia ogłoszenia i art.
12-22, które wchodzą w życie z dniem 1 stycznia 2003 r.
