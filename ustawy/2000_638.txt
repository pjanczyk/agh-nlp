



Dz.U. z 2000 r. Nr 53, poz. 638
                                       
                                       
                                       
                                       
                                    USTAWA
                           z dnia 9 czerwca 2000 r.
                                       
  o zmianie ustawy o Trybunale Konstytucyjnym oraz ustawy o zmianie ustawy Prawo
o ustroju sądów powszechnych oraz niektórych innych ustaw
                                       
                                       
                                    Art. 1.
W ustawie z dnia 1 sierpnia 1997 r. o Trybunale Konstytucyjnym (Dz.U. Nr 102,
poz. 643) wprowadza się następujące zmiany:
1) w art. 6:
   a) dodaje się ust. 2a w brzmieniu:
     "2a. Sędziowie Trybunału Konstytucyjnego przechodzą w stan spoczynku po
       ukończeniu swojej kadencji.",
   b) w ust. 3 dodaje się zdanie drugie w brzmieniu:
      "Do sędziów, którzy skorzystają z tego prawa, nie ma zastosowania
       przepis ust. 2a.";
2) w art. 39 dodaje się ust. 3 w brzmieniu:
     "3. Przepisu ust. 1 pkt 3 nie stosuje się, jeżeli wydanie orzeczenia o
       akcie normatywnym, który utracił moc obowiązującą przed wydaniem
       orzeczenia, jest konieczne dla ochrony konstytucyjnych wolności i
       praw.";
3) w art. 46:
   a) ust. 1 otrzymuje brzmienie:
     "1. Skarga konstytucyjna, zwana dalej "skargą", może być wniesiona po
       wyczerpaniu drogi prawnej, o ile droga ta jest przewidziana, w ciągu 3
       miesięcy od doręczenia skarżącemu prawomocnego wyroku, ostatecznej
       decyzji lub innego ostatecznego rozstrzygnięcia.",
   b) ust. 3 i 4 skreśla się;
4) w art. 48 w ust. 1 wyrazy "Skarga powinna być sporządzona przez adwokata
  lub radcę prawnego" zastępuje się wyrazami "Skargę i zażalenie na
  postanowienie o odmowie nadania skardze dalszego biegu sporządzają adwokat
  lub radca prawny";
5) w art. 59 w ust. 2 skreśla się wyraz "inny".
                                    Art. 2.
W ustawie z dnia 28 sierpnia 1997 r. o zmianie ustawy - Prawo o ustroju sądów
powszechnych oraz niektórych innych ustaw (Dz.U. Nr 124, poz. 782 oraz z 1998
r. Nr 98, poz. 607) w art. 7 skreśla się zdanie drugie.
                                       
                                    Art. 3.
Uprawnienia nabyte niniejszą ustawą przez sędziów Trybunału Konstytucyjnego
przysługują od momentu wejścia w życie ustawy również sędziom Trybunału
Konstytucyjnego pozostającym w stanie spoczynku.
                                       
                                    Art. 4.
Ustawa wchodzi w życie po upływie 3 miesięcy od dnia ogłoszenia.
                                       
                                       
 
