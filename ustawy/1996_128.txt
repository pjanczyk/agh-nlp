



                                    
                                    
Dz.U. z 1995 r. Nr 16, poz. 77
                                USTAWA
                        z dnia 3 lutego 1995 r.
                                    
      o zmianie ustawy o świadczeniach pieniężnych z ubezpieczenia
              społecznego w razie choroby i macierzyństwa
                  oraz o zmianie ustawy - Kodeks pracy
                                    
                                    
                                    
                                Art. 1.
W ustawie z dnia 17 grudnia 1974 r. o świadczeniach pieniężnych z ubezpieczenia
społecznego w razie choroby i macierzyństwa (Dz.U. z 1983 r. Nr 30, 
poz.143, z 1985 r. Nr 4, poz. 15, z 1986 r. Nr 42, poz. 202, z 1989 r. Nr 4, poz. 
21 i Nr 35, poz. 192 oraz z 1991 r. Nr 104, poz. 450, Nr 106, poz. 457 i Nr 
110, poz. 474) wprowadza się następujące zmiany:
 1) w art. 3 w ust. 1 wyrazy "Polskiej Rzeczypospolitej Ludowej" zastępuje się 
   wyrazami "Rzeczypospolitej Polskiej";
 2) w art. 7 w ust. 1 w pkt 1 skreśla się wyrazy "lub na okres wstępny";
 3) art. 10-12 otrzymują brzmienie:
   "Art. 10. Jeżeli po upływie okresu zasiłkowego pracownik jest nadal
             niezdolny do pracy z powodu choroby, a dalsze leczenie lub
             rehabilitacja rokują odzyskanie zdolności do pracy, wypłata
             zasiłku chorobowego ulega przedłużeniu - nie dłużej jednak
             niż na okres dalszych trzech miesięcy.
    Art. 11. 1. Miesięczny zasiłek chorobowy, z zastrzeżeniem ust. 2, 
                wynosi 80% wynagrodzenia stanowiącego podstawę wymiaru 
                zasiłku.
              2. Miesięczny zasiłek chorobowy wynosi jednakże 100% 
                wynagrodzenia stanowiącego podstawę wymiaru zasiłku, 
                jeżeli niezdolność do pracy:
                 1) powstała wskutek wypadku przy pracy, wypadku w 
                   drodze do pracy lub z pracy albo wskutek choroby 
                   zawodowej,
                 2) przypada w czasie ciąży,
                 3) trwa nieprzerwanie ponad dziewięćdziesiąt dni - 
                   począwszy od dziewięćdziesiątego pierwszego dnia 
                   niezdolności.
              3. Zasiłek chorobowy wypłaca się za każdy dzień niezdolności
                do pracy, nie wyłączając dni wolnych od pracy.
    Art. 12. 1. Podstawę wymiaru zasiłku chorobowego stanowi przeciętne
                miesięczne wynagrodzenie wypłacone pracownikowi za
                okres 6 miesięcy kalendarzowych poprzedzających miesiąc,
                w którym powstała niezdolność do pracy. Podstawę
                wymiaru zasiłku chorobowego za jeden dzień niezdolności
                do pracy stanowi jedna trzydziesta część tego wynagrodzenia.
             2. Podstawę wymiaru zasiłku chorobowego stanowi przeciętne
                miesięczne wynagrodzenie wypłacone pracownikowi 
                za okres 12 miesięcy kalendarzowych poprzedzających
                miesiąc, w którym powstała niezdolność do pracy, gdy
                wynagrodzenie ulega znacznemu wahaniu ze względu na 
                charakter pracy lub zasady wynagradzania.
             3. Jeżeli prawo do zasiłku chorobowego powstało przed
                upływem okresów, o których mowa w ust. 1 i 2, podstawa
                wymiaru zasiłku chorobowego nie może być wyższa 
                niż 250% przeciętnego miesięcznego wynagrodzenia. 
                Kwotę tę ustala się miesięcznie poczynając od trzeciego
                go miesiąca kalendarzowego kwartału za okres 3 miesięcy,
                na podstawie przeciętnego wynagrodzenia z poprzedniego
                kwartału, ogłaszanego dla celów emerytalnych.
             4. Przy ustalaniu podstawy wymiaru zasiłku chorobowego
                uwzględnia się składniki wynagrodzenia z tytułu
                wykonywania pracy w ramach stosunku pracy, od których 
                ustalono składkę na ubezpieczenie społeczne.";
 4) po art. 12 dodaje się art. 12a w brzmieniu:
  "Art. 12a. 1. Jeżeli po upływie 6-miesięcznego okresu zasiłkowego
                wypłata zasiłku została przedłużona, podstawa wymiaru
                zasiłku chorobowego, ustalona w myśl art. 12, podlega
                waloryzacji według następujących zasad:
                 1) jeżeli przedłużenie wypłaty zasiłku chorobowego nastąpiło
                   w I kwartale kalendarzowym danego roku, 
                   podstawa wymiaru zasiłku chorobowego ulega podwyższeniu
                   o procent wzrostu przeciętnego miesięcznego
                   wynagrodzenia w III  kwartale w stosunku do 
                   I kwartału ubiegłego roku kalendarzowego,
                 2) jeżeli przedłużenie wypłaty zasiłku chorobowego nastąpiło
                   w II kwartale kalendarzowym danego roku, 
                   podstawa wymiaru zasiłku chorobowego ulega podwyższeniu
                   o procent wzrostu przeciętnego miesięcznego
                   wynagrodzenia w IV kwartale w stosunku do 
                   II kwartału ubiegłego roku kalendarzowego,
                 3) jeżeli przedłużenie wypłaty zasiłku chorobowego nastąpiło
                   w III kwartale kalendarzowym danego roku, 
                   podstawa wymiaru zasiłku chorobowego ulega podwyższeniu
                   o procent wzrostu przeciętnego miesięcznego
                   wynagrodzenia w I kwartale tego roku kalendarzowego
                   w stosunku do III kwartału ubiegłego 
                   roku kalendarzowego,
                 4) jeżeli przedłużenie wypłaty zasiłku chorobowego nastąpiło
                   w IV kwartale kalendarzowym danego roku, 
                   podstawa wymiaru zasiłku chorobowego ulega podwyższeniu
                   o procent wzrostu przeciętnego miesięcznego
                   wynagrodzenia w II kwartale tego roku kalendarzowego
                   w stosunku do IV kwartału ubiegłego 
                   roku kalendarzowego.
             2. Prezes Zakładu Ubezpieczeń Społecznych ogłasza w Monitorze
                Polskim, w terminie do ostatniego dnia każdego kwartału
                kalendarzowego, wskaźnik waloryzacji zasiłku chorobowego
                obowiązujący w następnym kwartale.";
 5) art. 13 otrzymuje brzmienie:
   "Art. 13. Minister Pracy i Polityki Socjalnej określi, w drodze
             rozporządzenia:
                 1) przypadki, w których ze względu na charakter pracy 
                   lub zasady wynagradzania za podstawę wymiaru zasiłku
                   chorobowego przyjmuje się wynagrodzenie z 
                   okresu wymienionego w art. 12 ust. 2,
                 2) szczegółowe zasady ustalania podstawy wymiaru i 
                   obliczania zasiłku.";
 6) skreśla się art. 19;
 7) w art. 20 ust. 2 otrzymuje brzmienie:
   "2. Świadczenie rehabilitacyjne przysługuje od pierwszego dnia okresu niezbędnego
     do przywrócenia zdolności do pracy, nie dłużej jednak niż 
     przez 12 miesięcy.";
 8) art. 21 otrzymuje brzmienie:
   "Art. 21. 1. Świadczenie rehabilitacyjne wynosi 75 % wynagrodzenia,
                które stanowi podstawę wymiaru zasiłku chorobowego, a
                jeżeli niezdolność do pracy powstała wskutek wypadku
                przy pracy, wypadku w drodze do pracy lub z pracy, albo
                wskutek choroby zawodowej - 100% tego wynagrodzenia,
                z zastrzeżeniem ust. 2.
             2. Jeżeli świadczenie rehabilitacyjne zostało przyznane
                po upływie 6 miesięcy niezdolności do pracy, podstawa
                wymiaru zasiłku chorobowego, od której ustala się
                wysokość świadczenia rehabilitacyjnego, podlega
                waloryzacji. Przepisy art. 12a stosuje się odpowiednio.";
 9) art. 24 otrzymuje brzmienie:
   "Art. 24. Przepisy art. 11 ust. 3, art. 14, 16 i 18 stosuje się
             odpowiednio do świadczenia rehabilitacyjnego.";
10) w art. 27:
   a) ust. 2 otrzymuje brzmienie:
      "2. Przy ustalaniu wysokości zasiłku wyrównawczego stosuje się odpowiednio
         przepisy art. 12 i art. 14 ust. 2.",
   b) dodaje się ust. 3 w brzmieniu:
      "3. Minister Pracy i Polityki Socjalnej określi w drodze rozporządzenia:
           1) przypadki, w których ze względu na charakter pracy lub zasady
             wynagradzania przyjmuje się za podstawę wymiaru zasiłku
             wynagrodzenie z okresu wymienionego w art. 12 ust. 2,
           2) szczegółowe zasady ustalania podstawy wymiaru i obliczania 
             zasiłku wyrównawczego.";
11) w art. 30 w ust. 1:
   a) pkt 2 otrzymuje brzmienie:
      "2) urodzenia dziecka lub przyjęcia dziecka na wychowanie i wystąpienia
         do sądu opiekuńczego z wnioskiem o wszczęcie postępowania
         w sprawie jego przysposobienia, w okresie korzystania z 
         urlopu wychowawczego lub w okresie przerwy w zatrudnieniu odpowiadającej
         okresowi urlopu wychowawczego,";
   b) w pkt 3 lit a) po wyrazach "z powodu" dodać wyrazy "ogłoszenia upadłości
     lub";
12) art. 31 otrzymuje brzmienie:
   "Art. 31. 1. Zasiłek porodowy wypłaca się w wysokości 15 % przeciętnego
                miesięcznego wynagrodzenia. Kwotę tę ustala się miesięcznie
                poczynając od trzeciego miesiąca kalendarzowego kwartału
                za okres 3 miesięcy, na podstawie przeciętnego wynagrodzenia
                z poprzedniego kwartału, ogłaszanego dla celów emerytalnych.
              2. W razie urodzenia więcej niż jednego dziecka przy jednym
                porodzie, zasiłek porodowy przysługuje na każde 
                urodzone dziecko.";
13) w art. 33:
   a) w ust. 1 w pkt 1 wyrazy "z urlopu bezpłatnego udzielonego dla sprawowania
     opieki nad małymi dziećmi" zastępuje się wyrazami "z urlopu wychowawczego
     lub w okresie przerwy w zatrudnieniu odpowiadającej 
     okresowi urlopu wychowawczego",
   b) ust. 3 otrzymuje brzmienie:
      "3. Pracownicy, z którą rozwiązano umowę o pracę w czasie ciąży z 
         powodu ogłoszenia upadłości lub likwidacji zakładu pracy i której 
         nie zapewniono innego zatrudnienia, przysługuje do dnia porodu 
         zasiłek w wysokości zasiłku macierzyńskiego.";
14) w art. 34:
   a) skreśla się ust. 3,
   b) ust. 5 otrzymuje brzmienie:
      "5. Do  zasiłku  macierzyńskiego  stosuje  się odpowiednio przepisy 
         art. 12 i 14.",
   c) dodaje się ust. 6 w brzmieniu:
      "6. Minister Pracy i Polityki Socjalnej określi w drodze rozporządzenia:
           1) przypadki, w których ze względu na charakter pracy lub zasady
             wynagradzania za podstawę wymiaru zasiłku macierzyńskiego
             przyjmuje się wynagrodzenie z okresu wymienionego
             w art. 12 ust. 2,
           2) szczegółowe zasady ustalania podstawy wymiaru i obliczania 
             zasiłku.";
15) skreśla się art. 36;
16) art. 39 otrzymuje brzmienie:
   "Art. 39. 1. Miesięczny zasiłek opiekuńczy wynosi 80% wynagrodzenia.
             2. Do zasiłku opiekuńczego stosuje się odpowiednio przepisy
                art. 11 ust. 3 oraz art. 12 i 14.
             3. Minister Pracy i Polityki Socjalnej określi w drodze 
                rozporządzenia:
                 1) przypadki, w których ze względu na charakter pracy 
                   lub zasady wynagradzania za podstawę wymiaru zasiłku
                   opiekuńczego przyjmuje się wynagrodzenie z 
                   okresu wymienionego w art. 12 ust. 2,
                 2) szczegółowe zasady ustalania podstawy wymiaru i 
                   obliczania zasiłku.";
17) w art. 40 skreśla się ust. 2;
18) art. 43 otrzymuje brzmienie:
       "Art. 43. Zasiłek pogrzebowy przysługuje w wysokości 200%
                 przeciętnego miesięcznego wynagrodzenia. Przepis
                 art. 31 ust. 1 zdanie drugie stosuje się odpowiednio.";
19) skreśla się art. 44;
20) art. 45 otrzymuje brzmienie:
   "Art. 45. W razie pokrycia kosztów pogrzebu przez Państwo lub zakład
             pracy, małżonkowi, dzieciom, wnukom lub rodzeństwu albo innej 
             osobie, która do chwili śmierci zmarłego pozostawała z 
             nim we wspólnym gospodarstwie domowym, przysługuje również 
             zasiłek pogrzebowy.";
21) w art. 46 ust. 1 otrzymuje brzmienie:
      "1. W razie zbiegu prawa do zasiłku pogrzebowego z dwóch lub więcej 
         tytułów, przysługuje tylko jeden zasiłek.";
22) skreśla się art. 47;
23) w art. 50 w ust. 1 wyrazy "zaświadczenia zakładów służby zdrowia" zastępuje
   się wyrazami "zaświadczenia lekarskie";
24) skreśla się art. 59.
                                Art. 2.
W ustawie z dnia 26 czerwca 1974 r. - Kodeks pracy wprowadza się następujące
zmiany:
1) w art. 53:
   a) w § 1 w pkt 1 lit.b) wyrazy "dłużej niż okres pobierania zasiłku" zastępuje
     się wyrazami "dłużej niż łączny okres pobierania z tego tytułu wynagrodzenia
     i zasiłku",
   b) § 2 otrzymuje brzmienie:
          "§2. Rozwiązanie umowy o pracę bez wypowiedzenia nie może 
             nastąpić w razie nieobecności pracownika w pracy z powodu 
             sprawowania opieki nad dzieckiem - w okresie pobierania z 
             tego tytułu zasiłku, a w przypadku odosobnienia pracownika 
             ze względu na chorobę zakaźną - w okresie pobierania z tego
             tytułu wynagrodzenia i zasiłku.";
 2) art. 92 otrzymuje brzmienie:
   "Art. 92.   §1.Za czas niezdolności pracownika do pracy wskutek:
                 1) choroby lub odosobnienia w związku z chorobą zakaźną
                   - trwającej łącznie do 35 dni w ciągu roku kalendarzowego
                   - pracownik zachowuje prawo do 
                   80% wynagrodzenia, chyba że w danym zakładzie 
                   pracy wprowadzono wyższe wynagrodzenie z tego 
                   tytułu,
                 2) wypadku przy pracy, wypadku w drodze do pracy 
                   lub z pracy albo choroby zawodowej lub choroby 
                   przypadającej w czasie ciąży - w okresie wskazanym 
                   w pkt 1 - pracownik zachowuje prawo do 100% 
                   wynagrodzenia.
             §2. Wynagrodzenie, o którym mowa w §1, oblicza się według 
                zasad obowiązujących przy ustalaniu podstawy wymiaru 
                zasiłku chorobowego i wypłaca za każdy dzień niezdolności
                do pracy, nie wyłączając dni wolnych od pracy.
             §3. Wynagrodzenie, o którym mowa w §1:
                 1) nie ulega obniżeniu w przypadku ograniczenia podstawy
                   wymiaru zasiłku chorobowego,
                 2) nie przysługuje w przypadkach, w których pracownik 
                   nie ma prawa do zasiłku chorobowego.
             §4. Za czas niezdolności do pracy, o której mowa w §1, 
                trwającej łącznie dłużej niż 35 dni w ciągu roku kalendarzowego,
                pracownikowi przysługuje zasiłek chorobowy 
                na zasadach określonych w odrębnych przepisach.";
 3) w art. 94 po pkt 9 dodaje się pkt 9a w brzmieniu:
          "9a) prowadzić dokumentację w sprawach związanych ze stosunkiem
             pracy oraz akta osobowe pracowników.".
                                    
                                Art. 3.
Zakład pracy jest zobowiązany zamieścić w wydanym pracownikowi świadectwie
pracy informację o liczbie dni niezdolności do pracy w roku kalendarzowym,
w którym nastąpiło rozwiązanie stosunku pracy, za które zostało wypłacone
pracownikowi wynagrodzenie określone w art. 92 Kodeksu pracy.
                                Art. 4.
Ilekroć obowiązujące przepisy prawa pracy uzależniają możliwość rozwiązania 
stosunku pracy z pracownikiem niezdolnym do pracy wskutek choroby lub odosobnienia
ze względu na chorobę zakaźną od upływu okresu pobierania 
przez niego zasiłku chorobowego, okres ten należy rozumieć łącznie z okresem
pobierania przez pracownika wynagrodzenia, o którym mowa w art. 92 
Kodeksu pracy.
                                Art. 5.
 1. Zasiłek chorobowy, do którego prawo powstało przed dniem wejścia w życie
   ustawy, wypłaca się w wysokości i na zasadach określonych w przepisach
   dotychczasowych, za cały okres nieprzerwanej niezdolności do pracy 
   z powodu choroby.
 2. Przepis ust. 1 stosuje się do zasiłku macierzyńskiego, opiekuńczego i wyrównawczego
   oraz świadczenia rehabilitacyjnego.
 
                                Art. 6.
 1. W okresie od dnia 1 marca 1995 r. do dnia 31 grudnia 1995 r. w zakładach
   pracy zatrudniających do 5 pracowników pracownicy nie zachowują 
   prawa do wynagrodzenia, o którym mowa w art. 92 Kodeksu pracy. Za 
   okres niezdolności do pracy z powodu choroby lub odosobnienia w związku
   z chorobą zakaźną przysługuje im zasiłek chorobowy.
 2. Liczbę pracowników zatrudnionych w zakładach pracy, o których mowa w 
   ust. 1,
  ustala się w miesiącu kalendarzowym, w którym powstała niezdolność do 
   pracy.
   
                                Art. 7.
Ustawa wchodzi w życie z dniem 1 marca 1995 r.
   
   
 
