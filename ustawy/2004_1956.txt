



Dz.U. z 2004 r. Nr 191, poz. 1956
                                        
                                    
    
                                        
                                        
                                   U S T A W A
                             z dnia 30 lipca 2004 r.
                                        
                       o międzynarodowym obrocie odpadami
                                        
                                        
                                   Rozdział 1
                                 Przepisy ogólne
                                        
                                     Art. 1.
Ustawa określa ramy instytucjonalne i organizacyjne do wykonywania zadań z
zakresu międzynarodowego obrotu odpadami wynikających z:
   1)  rozporządzenia Rady nr 259/93/EWG z dnia 1 lutego 1993 r. w sprawie
     nadzoru i kontroli przesyłania odpadów w obrębie, do Wspólnoty
     Europejskiej oraz poza jej obszar (Dz.Urz. WE L 30 z 06.02.1993);
   2)  rozporządzenia Rady nr 1420/99/WE z dnia 29 kwietnia 1999 r.
     ustanawiającego wspólne zasady i procedury stosowane do wysyłek niektórych
     rodzajów odpadów do niektórych krajów nienależących do OECD (Dz.Urz. WE L
     166 z 01.07.1999);
   3) rozporządzenia Komisji (WE) nr 1547/1999 z dnia 12 lipca 1999 r.
     określającego procedury kontrolne na mocy rozporządzenia Rady (EWG) nr
     259/93, mającego zastosowanie do wysyłek niektórych rodzajów odpadów do
     niektórych krajów, do których nie ma zastosowania decyzja OECD C(92)39
     (Dz.Urz. WE L 185 z 17.07.1999).
                                        
                                     Art. 2.
Międzynarodowy obrót odpadami polega na przywozie odpadów z zagranicy na
terytorium Rzeczypospolitej Polskiej, przewozie odpadów pochodzących z zagranicy
przez terytorium Rzeczypospolitej Polskiej oraz wywozie odpadów za granicę z
terytorium Rzeczypospolitej Polskiej.
                                        
                                     Art. 3.
O ile ustawa nie stanowi inaczej, w zakresie nieuregulowanym przez przepisy, o
których mowa w art. 1, do spraw z zakresu międzynarodowego obrotu odpadami,
stosuje się przepisy polskie, w szczególności dotyczące ochrony środowiska,
gospodarki odpadami oraz postępowania administracyjnego.
                                        
                                     Art. 4.
1. Minister właściwy do spraw środowiska może określić, w drodze
  rozporządzenia, procedurę kontrolną dla niektórych rodzajów odpadów
  przeznaczonych do odzysku, które nie są objęte procedurami kontrolnymi Unii
  Europejskiej w zakresie międzynarodowego obrotu odpadami.
 2. Wydając rozporządzenie, o którym mowa w ust. 1, minister właściwy do spraw
  środowiska będzie się kierować względami bezpieczeństwa zdrowia i życia ludzi
  oraz środowiska, a także uwzględni zobowiązania międzynarodowe
  Rzeczypospolitej Polskiej.
                                        
                                   Rozdział 2
                               Właściwość organów
                                        
                                     Art. 5.
Główny Inspektor Ochrony Środowiska jest organem właściwym do podejmowania
decyzji, udostępniania informacji i prowadzenia doradztwa w sprawach:
   1) wysyłki odpadów poza terytorium Rzeczypospolitej Polskiej;
   2) przywozu odpadów na terytorium Rzeczypospolitej Polskiej;
   3) tranzytu odpadów przez terytorium Rzeczypospolitej Polskiej.
                                        
                                     Art. 6.
1. Wojewódzki inspektor ochrony środowiska sprawuje kontrolę nad prawidłowością
  gospodarki odpadami będącymi przedmiotem międzynarodowego obrotu odpadami, w
  szczególności w miejscach ich pochodzenia i przeznaczenia.
2. Przepis ust. 1 nie narusza uprawnień kontrolnych właściwych organów
  określonych w przepisach odrębnych.
                                        
                                   Rozdział 3
                              Przepisy proceduralne
                                        
                                     Art. 7.
1. Główny Inspektor Ochrony Środowiska, w drodze postanowienia, może
  zdecydować o przesłaniu, za swoim pośrednictwem, do właściwego organu kraju
  przeznaczenia odpadów, zgłoszenia podmiotu wysyłającego odpady.
2. Kopia zgłoszenia, o którym mowa w ust. 1, jest przesyłana do odbiorcy i do
  właściwego organu kraju tranzytu.
3. Na postanowienie, o którym mowa w ust. 1, nie przysługuje zaalenie.
4. Minister właściwy do spraw środowiska określi, w drodze rozporządzenia,
  wzór listu przewozowego stosowanego w międzynarodowym obrocie odpadami,
  uwzględniając zakres niezbędnych danych wynikający z decyzji Komisji nr
  94/774/WE z dnia 24 listopada 1994 r. dotyczącej standardowego listu
  przewozowego określonego w rozporządzeniu Rady nr 259/93/EWG w sprawie
  nadzoru i kontroli przesyłania odpadów w obrębie, do Wspólnoty Europejskiej
  oraz poza jej obszar.
                                        
                                     Art. 8.
1. Zgodnie z przepisami, o których mowa w art. 1, zezwolenia na:
   1) przywóz odpadów z zagranicy na terytorium Rzeczypospolitej Polskiej,
   2) przewóz odpadów pochodzących z zagranicy przez terytorium
     Rzeczypospolitej Polskiej,
   3) wywóz odpadów za granicę z terytorium Rzeczypospolitej Polskiej
 - wydaje Główny Inspektor Ochrony Środowiska, w drodze decyzji.
2. Kopie zezwolenia, o którym mowa w ust. 1, Główny Inspektor Ochrony
  Środowiska niezwłocznie przekazuje ministrowi właściwemu do spraw finansów
  publicznych oraz Komendantowi Głównemu Straży Granicznej.
3. Kopie zezwolenia na przywóz odpadów z zagranicy na terytorium
  Rzeczypospolitej Polskiej Główny Inspektor Ochrony Środowiska niezwłocznie
  przekazuje także właściwemu ze względu na miejsce odzysku lub
  unieszkodliwiania marszałkowi województwa, wojewódzkiemu inspektorowi ochrony
  środowiska, wójtowi, burmistrzowi lub prezydentowi miasta, a także organowi
  właściwemu do wydania zezwolenia na prowadzenie działalności w zakresie
  odzysku lub unieszkodliwiania odpadów.
4. Kopie zezwolenia na wywóz odpadów za granicę z terytorium Rzeczypospolitej
  Polskiej Główny Inspektor Ochrony Środowiska niezwłocznie przekazuje także
  właściwemu ze względu na miejsce zamieszkania lub siedzibę posiadacza odpadów
  marszałkowi województwa, wojewódzkiemu inspektorowi ochrony środowiska oraz
  wójtowi, burmistrzowi lub prezydentowi miasta.
5. Główny Inspektor Ochrony Środowiska informuje o międzynarodowym obrocie
  odpadami właściwego, ze względu na miejsce pochodzenia lub  przeznaczenia
  odpadów, wojewódzkiego inspektora ochrony środowiska, jeżeli, zgodnie z
  przepisami Unii Europejskiej, nie wymaga się  na ten obrót zezwolenia.
                                        
                                     Art. 9.
Główny Inspektor Ochrony Środowiska w drodze postanowienia, na które przysługuje
zażalenie, może żądać dodatkowych informacji dotyczących zamierzonego
międzynarodowego obrotu odpadami.
                                        
                                    Art. 10.
1. Zezwolenie na przywóz odpadów z zagranicy na terytorium Rzeczypospolitej
  Polskiej jest wydawane po zasięgnięciu opinii organu właściwego do wydania
  zezwolenia na prowadzenie działalności w zakresie odzysku lub
  unieszkodliwiania tych odpadów oraz wójta, burmistrza lub prezydenta miasta
  właściwego ze względu na miejsce odzysku lub unieszkodliwiania.
2. Organ, do którego zwrócono się o wyrażenie opinii, jest obowiązany
  przedstawić ją niezwłocznie, jednak nie później niż w terminie czternastu dni
  od dnia doręczenia wniosku o wydanie opinii.
3. Niewyrażenie opinii w terminie określonym w ust. 2 uważa się za brak uwag.
4. Główny Inspektor Ochrony Środowiska może w zezwoleniu określić warunki
  przywozu odpadów z zagranicy na terytorium Rzeczypospolitej Polskiej oraz
  sposób stwierdzenia wykonania tych warunków.
5. Główny Inspektor Ochrony Środowiska może uzależnić wydanie zezwolenia na
  przywóz i na wywóz odpadów od dostarczenia kopii:
   1) decyzji zezwalającej na użytkowanie obiektu budowlanego związanego z
     obrotem tymi odpadami,
   2) pozwolenia zintegrowanego,
   3) pozwolenia na wprowadzanie gazów lub pyłów do powietrza,
   4) pozwolenia wodnoprawnego na wprowadzanie ścieków do wód lub do ziemi,
   5) pozwolenia na wytwarzanie odpadów,
   6) zezwolenia na prowadzenie działalności w zakresie odzysku lub
     unieszkodliwiania odpadów
 -   jeżeli są wymagane na podstawie odrębnych przepisów.
                                        
                                    Art. 11.
1. Główny Inspektor Ochrony Środowiska może, w drodze decyzji, wyrazić sprzeciw
  wobec dokonania międzynarodowego obrotu odpadami.
2. W przypadku ustania przyczyn będących podstawą zgłoszenia sprzeciwu, Główny
  Inspektor Ochrony Środowiska stwierdza, w drodze decyzji, wygaśnięcie
  decyzji, o której mowa w ust. 1.
3. O decyzji, o której mowa w ust. 1 i 2, Główny Inspektor Ochrony Środowiska
  niezwłocznie informuje ministra właściwego do spraw finansów publicznych,
  Komendanta Głównego Straży Granicznej oraz wojewódzkiego inspektora ochrony
  środowiska, właściwego ze względu na miejsce przyjęcia, wysyłki lub tranzytu
  odpadów.
4. Jeżeli Główny Inspektor Ochrony Środowiska nie wyraża sprzeciwu, a
  międzynarodowy obrót odpadami jest możliwy bez zezwolenia, Główny Inspektor
  Ochrony Środowiska niezwłocznie informuje o braku sprzeciwu ministra
  właściwego do spraw finansów publicznych, Komendanta Głównego Straży
  Granicznej oraz wojewódzkiego inspektora ochrony środowiska właściwego ze
  względu na miejsce przyjęcia, wysyłki lub tranzytu odpadów.
5. Jeżeli przepisy, o których mowa w art. 1, przewidują pisemną zgodę, Główny
  Inspektor Ochrony Środowiska w drodze decyzji udziela jej lub odmawia jej
  udzielenia.
                                        
                                    Art. 12.
Jeżeli Główny Inspektor Ochrony Środowiska nie wyrazi sprzeciwu, a wywóz odpadów
jest możliwy bez zezwolenia, to zgłaszający wywóz odpadów informuje o tym
marszałka województwa oraz wójta, burmistrza lub prezydenta miasta właściwego ze
względu na miejsce zamieszkania lub siedzibę posiadacza odpadów.
                                        
                                    Art. 13.
1. Główny Inspektor Ochrony Środowiska prowadzi jawny rejestr zgłoszeń, decyzji
  i  wniosków o wydanie zezwoleń w zakresie międzynarodowego obrotu odpadami,
  zawierający następujące dane:
   1) imię i nazwisko lub nazwę posiadaczy odpadów uczestniczących w
     międzynarodowym obrocie odpadami;
   2) adres miejsca prowadzenia działalności gospodarczej w przypadku
     posiadaczy odpadów będących osobami fizycznymi lub adres siedziby w
     przypadku posiadaczy odpadów będących jednostkami organizacyjnymi,
     uczestniczących w międzynarodowym obrocie odpadami;
   3) datę ważności zezwolenia lub decyzji;
   4) rodzaje odpadów podlegających obrotowi.
 2. Minister właściwy do spraw środowiska określi, w drodze rozporządzenia,
  wzór rejestru, o którym mowa w ust. 1, oraz sposób jego udostępniania.
                                        
                                   Rozdział 4
                             Zabezpieczenie roszczeń
                                        
                                    Art. 14.
1. W zezwoleniach, o których mowa w art. 8 ust. 1, ustanawia się zabezpieczenie
  roszczeń z tytułu możliwości wystąpienia negatywnych skutków w środowisku.
2. Jeżeli obrót może być dokonany bez zezwolenia na międzynarodowy obrót
  odpadami, zabezpieczenie roszczeń ustanawia się w zezwoleniu na odzysk lub
  unieszkodliwianie odpadów.
3. Zabezpieczenie roszczeń może mieć formę depozytu, gwarancji bankowej albo
  polisy ubezpieczeniowej, wskazaną we wniosku o wydanie zezwolenia, o którym
  mowa w ust. 1 i 2.
4. Zabezpieczenie roszczeń w formie depozytu jest wpłacane na odrębny rachunek
  bankowy wskazany przez organ wydający zezwolenie, o którym mowa w ust. 1 i 2,
  a zabezpieczenie w formie gwarancji bankowej albo polisy ubezpieczeniowej
  jest składane do organu wydającego zezwolenie, o którym mowa w ust. 1 i 2.
5. Gwarancja bankowa lub polisa ubezpieczeniowa powinna stwierdzać, że w razie
  wystąpienia negatywnych skutków w środowisku w wyniku niewywiązania się z
  obowiązków określonych w zezwoleniu, o którym mowa w ust. 1 i 2, lub
  wynikających bezpośrednio z przepisów prawa, bank lub firma ubezpieczeniowa
  ureguluje zobowiązania na rzecz organu wydającego zezwolenie, o którym mowa w
  ust. 1 i 2.
6. Po przedstawieniu wymaganych przepisami, o których mowa w art. 1,
  dokumentów, na wniosek składającego zabezpieczenie, właściwy organ w drodze
  decyzji orzeka o jego zwrocie, z zastrzeżeniem ust. 7.
7. W razie stwierdzenia nieprzestrzegania warunków określonych w zezwoleniach,
  o których mowa w ust. 1 i 2, i nieusunięcia w wyznaczonym terminie
  negatywnych skutków w środowisku powstałych w wyniku prowadzonej
  działalności, organ właściwy do wydania zezwolenia, o którym mowa w ust. 1 i
  2, orzeka, w drodze decyzji, o przeznaczeniu na ten cel zabezpieczenia w
  wysokości niezbędnej do usunięcia tych skutków. Art. 127 § 3 Kpa stosuje się
  odpowiednio.
                                   Rozdział 5
                                  Zwrot odpadów
                                        
                                    Art. 15.
Jeżeli gospodarowanie odpadami, przywiezionymi na terytorium Rzeczypospolitej
Polskiej, zgodnie z warunkami określonymi w zezwoleniu, liście przewozowym lub w
umowie zawartej pomiędzy wysyłającym a odbiorcą odpadów, jest niemożliwe, Główny
Inspektor Ochrony Środowiska, po nieskutecznym wykorzystaniu procedur
określonych w art. 25 rozporządzenia Rady nr 259/93/EWG z dnia 1 lutego 1993 r.
w sprawie nadzoru i kontroli przesyłania odpadów w obrębie, do Wspólnoty
Europejskiej oraz poza jej obszar, w drodze decyzji, nakazuje odbiorcy odesłanie
odpadów do kraju wysyłki lub określa sposób gospodarowania tymi odpadami na
terytorium Rzeczypospolitej Polskiej.
                                        
                                    Art. 16.
1. Jeżeli odpady zostały wwiezione na terytorium Rzeczypospolitej Polskiej na
  skutek nielegalnego międzynarodowego obrotu odpadami, Główny Inspektor
  Ochrony Środowiska, w drodze decyzji:
    1) jeżeli za nielegalny międzynarodowy obrót odpadami odpowiedzialność
     ponosi wysyłający odpady - nakazuje odbiorcy odesłanie odpadów do kraju
     wysyłki lub określa sposób gospodarowania tymi odpadami na terytorium
     Rzeczypospolitej Polskiej,
    2) jeżeli za nielegalny międzynarodowy obrót odpadami odpowiedzialność
     ponosi odbiorca odpadów - określa sposób gospodarowania tymi odpadami na
     terytorium Rzeczypospolitej Polskiej.
2. Jeeli odpady zostały wywiezione  z terytorium Rzeczypospolitej Polskiej na
  skutek nielegalnego międzynarodowego obrotu odpadami, za który
  odpowiedzialność ponosi wysyłający, Główny Inspektor Ochrony Środowiska, w
  drodze decyzji, nakazuje przywóz i zagospodarowanie tych odpadów na
  terytorium  Rzeczypospolitej Polskiej na koszt wysyłającego.
3. Jeeli nie mona wszcząć postępowania egzekucyjnego w sprawie decyzji, o
  których mowa w ust. 1 pkt 2 i ust. 2, lub egzekucja okazała się bezskuteczna,
  Główny Inspektor Ochrony Środowiska dokonuje gospodarowania odpadami na koszt
  odbiorcy w przypadku, o którym mowa w ust. 1 pkt 2, lub na koszt wysyłającego
  w przypadku, o którym mowa w ust. 2.
4. Do należności z tytułu obowiązku uiszczenia kosztów, o których mowa w ust.
  3, stosuje się przepisy działu III ustawy z dnia 29 sierpnia 1997 r. Ordynacja
podatkowa (Dz.U. Nr 137, poz. 926, z późn. zm.)[1], z tym że
  uprawnienia organów podatkowych przysługują Głównemu Inspektorowi Ochrony
  Środowiska .
                                        
                                    Art. 17.
Decyzjom, o których mowa w art. 15 i 16, może być nadany rygor natychmiastowej
wykonalności.
                                        
                                   Rozdział 6
                       Przejścia graniczne i urzędy celne
                                        
                                    Art. 18.
1. Międzynarodowy obrót odpadami, z wyłączeniem obrotu wewnątrz Unii
  Europejskiej, jest realizowany w wyznaczonych przejściach granicznych i w
  wyznaczonych urzędach celnych.
2. Minister właściwy do spraw wewnętrznych w porozumieniu z ministrem właściwym
  do spraw finansów publicznych i ministrem właściwym do spraw środowiska
  określi, w drodze rozporządzenia, wykaz przejść granicznych, którymi
  realizowany jest międzynarodowy obrót odpadami, kierując się koniecznością
  zapewnienia kontroli zgodności zgłoszonego rodzaju odpadów z faktyczną
  zawartością ładunku przywożonego z zagranicy, wywożonego za granicę lub
  przewożonego tranzytem.
3. Minister właściwy do spraw finansów publicznych w porozumieniu z ministrem
  właściwym do spraw środowiska określi, w drodze rozporządzenia, wykaz
  właściwych w sprawach międzynarodowego obrotu odpadami urzędów celnych,
  kierując się koniecznością zapewnienia kontroli zgodności zgłoszonego rodzaju
  odpadów z faktyczną zawartością ładunku przywożonego z zagranicy, wywożonego
  za granicę lub przewożonego tranzytem.
                                        
                                   Rozdział 7
                                 Przepisy karne
                                        
                                    Art. 19.
1. Kto bez wymaganej zgody, wymaganego zgłoszenia lub zezwolenia wywozi za
  granicę odpady,
 podlega karze pozbawienia wolności od 3 miesięcy do lat 5.
2. Jeżeli sprawca czynu określonego w ust. 1 działa nieumyślnie,
 podlega grzywnie, karze ograniczenia wolności albo pozbawienia wolności do lat
  2.
                                        
                                    Art. 20.
1. Kto wbrew obowiązkowi:
   1) nie przedkłada uprawnionym organom lub osobom dokumentów lub informacji
     wymaganych w międzynarodowym obrocie odpadami,
   2) nie wykonuje decyzji nakazującej odesłanie odpadów, przywiezionych na
     terytorium Rzeczypospolitej Polskiej, do kraju wysyłki lub określającej
     sposób zagospodarowania tych odpadów na terytorium Rzeczypospolitej
     Polskiej
 - podlega karze aresztu albo grzywny.
2. Orzekanie w sprawach, o których mowa w ust. 1, następuje na zasadach i w
  trybie określonym w Kodeksie postępowania w sprawach o wykroczenia.
                                        
                                   Rozdział 8
                         Przepisy przejściowe i końcowe
                                        
                                    Art. 21.
W ustawie z dnia 20 lipca 1991 r. o Inspekcji Ochrony Środowiska (Dz.U. z 2002
r. Nr 112, poz. 982, z późn. zm.)[2] w art. 2 w ust. 1:
   a) w zdaniu wstępnym skreśla się wyrazy "w szczególności",
   b) w pkt 14 kropkę zastępuje się przecinkiem i dodaje się pkt 15 i 16 w
     brzmieniu:
     "15) wykonywanie zadań określonych w ustawie z dnia 30 lipca 2004 r. o
       międzynarodowym obrocie odpadami (Dz.U. Nr…, poz. …),
     16) wykonywanie innych zadań określonych odrębnymi przepisami.".
                                        
                                    Art. 22.
W ustawie z dnia 9 września 2000 r. o opłacie skarbowej (Dz.U. Nr 86, poz. 960,
z późn. zm.)[3] w załączniku w części IV dodaje się ust. 37a w brzmieniu:
  "37a. Od zezwoleń wydawanych na podstawie przepisów ustawy o międzynarodowym
     obrocie odpadami:
     1) na obrót odpadami z zagranicą, obejmujący wielokrotne przemieszczanie
       odpadów - 1380 zł;
     2) na obrót odpadami z zagranicą, obejmujący jednokrotne przemieszczenie
       odpadów - 690 zł.
                                        
                                    Art. 23.
W ustawie z dnia 27 kwietnia 2001 r. o odpadach (Dz.U. Nr 62, poz. 628, z późn.
zm.)[4] wprowadza się następujące zmiany:
1) uchyla się rozdział 8;
2) uchyla się art. 69.
                                        
                                    Art. 24.
W ustawie z dnia 28 października 2002 r. o odpowiedzialności podmiotów
zbiorowych za czyny zabronione pod groźbą kary (Dz.U. Nr 197, poz. 1661 oraz z
2004 r. Nr 93, poz. 889) w art. 16 w ust. 1 w pkt 8 lit. c otrzymuje brzmienie:
     "c)  art. 19 ustawy z dnia 30 lipca 2004 r. o międzynarodowym obrocie
       odpadami (Dz.U. Nr …, poz. …),".
                                        
                                    Art. 25.
Do spraw wszczętych przed dniem wejścia w życie ustawy, a niezakończonych
decyzją ostateczną, stosuje się przepisy niniejszej ustawy.
                                        
                                    Art. 26.
Zezwolenia wydane na podstawie art. 65 i 66 ustawy z dnia 27 kwietnia 2001 r. o
odpadach (Dz.U. Nr 62, poz. 628, z późn. zm.) w zakresie międzynarodowego obrotu
odpadami wygasają bez odszkodowania, z upływem okresu, na który były wydane,
lecz nie później niż dnia 31 października 2004 r.
                                    Art. 27.
Ustawa wchodzi w życie po upływie 30 dni od dnia ogłoszenia.
      
      
_______________________________
[1]  Zmiany  wymienionej ustawy zostały ogłoszone w Dz.U. z 1997 r. Nr 160,  poz.
 1083,  z 1998 r. Nr 106, poz. 668, z 1999 r. Nr 11, poz. 95 i Nr 92, poz. 1062,
 z  2000  r.  Nr 94, poz. 1037, Nr 116, poz. 1216, Nr 120, poz. 1268 i  Nr  122,
 poz.  1315,  z  2001 r. Nr 16, poz. 166, Nr 39, poz. 459, Nr 42, poz.  475,  Nr
 110,  poz. 1189, Nr 125, poz. 1368 i Nr 130, poz. 1452, z 2002 r. Nr  89,  poz.
 804,  Nr  113, poz. 984, Nr 153, poz. 1271 i Nr 169, poz. 1387, z  2003  r.  Nr
 130,  poz. 1188, Nr 137, poz. 1302, Nr 170, poz. 1660, Nr 228, poz. 2255 i 2256
 oraz z 2004 r. Nr 29, poz. 257, Nr 64, poz. 593 i Nr 68, poz. 623.
[2]  Zmiany  wymienionej ustawy zostały ogłoszone w Dz.U. z 2002 r. Nr 113,  poz.
 984  i Nr 153, poz. 1271, z 2003 r. Nr 170, poz. 1652, Nr 190, poz. 1865  i  Nr
 217, poz. 2124 oraz z 2004 r. Nr 121, poz. 1263.
[3]  Zmiany wymienionej ustawy zostały ogłoszone w Dz.U. z 2001 r. Nr 5, poz. 43,
 Nr  60,  poz.  610, Nr 76, poz. 811, Nr 100, poz. 1085 i Nr 129, poz.  1441,  z
 2002 r. Nr 135, poz. 1143, Nr 141, poz. 1178 i Nr 216, poz. 1824, z 2003 r.  Nr
 7,  poz.  78,  Nr 96, poz. 874, Nr 124, poz. 1154, Nr 128, poz. 1176,  Nr  170,
 poz.  1651 i Nr 190, poz. 1864 oraz z 2004 r. Nr 49, poz. 466, Nr 54, poz.  535
 i Nr 62, poz. 574.
[4]  Zmiany  wymienionej ustawy zostały ogłoszone w Dz.U. z 2002 r. Nr  41,  poz.
 365,  Nr 113, poz. 984 i Nr 199, poz. 1671, z 2003 r. Nr 7, poz. 78 oraz z 2004
 r. Nr 96, poz. 959.
