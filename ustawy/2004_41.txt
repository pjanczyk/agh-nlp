



Dz.U. z 2004 r. Nr 6, poz. 41
                                        
                                        
                                        
                                        
                                    U S T A W A
                            z dnia 18 grudnia 2003 r.
                                        
         o zmianie ustawy o obszarach morskich Rzeczypospolitej Polskiej
        i administracji morskiej oraz o zmianie niektórych innych ustaw[1]
                                        
                                        
                                     Art. 1.
W ustawie z dnia 21 marca 1991 r. o obszarach morskich Rzeczypospolitej Polskiej
i administracji morskiej (Dz.U. z 2003 r. Nr 153, poz. 1502 i Nr 170, poz. 1652)
wprowadza się następujące zmiany:
1)  w art. 22 ust. 1 otrzymuje brzmienie:
   "1. Rzeczpospolita Polska ma wyłączne prawo wznoszenia, udzielania pozwoleń
     na wznoszenie i wykorzystywanie w wyłącznej strefie ekonomicznej
     sztucznych wysp, wszelkiego rodzaju konstrukcji i urządzeń przeznaczonych
     do przeprowadzania badań naukowych, rozpoznawania lub eksploatacji
     zasobów, jak również w odniesieniu do innych przedsięwzięć w zakresie
     gospodarczego badania i eksploatacji wyłącznej strefy ekonomicznej, w
     szczególności wykorzystania w celach energetycznych wody, prądów morskich
     i wiatru.";
2)  art. 23 otrzymuje brzmienie:
      "Art. 23.  1. W przypadku braku planu zagospodarowania przestrzennego
             morskich wód wewnętrznych, morza terytorialnego i wyłącznej strefy
             ekonomicznej, o którym mowa w art. 37a, pozwolenie na wznoszenie i
             wykorzystywanie sztucznych wysp, konstrukcji i urządzeń w polskich
             obszarach morskich, określonych w art. 22,  wydaje minister
             właściwy do spraw gospodarki morskiej.
         2.  Pozwolenie, o którym mowa w ust. 1, jest wydawane po zaopiniowaniu
           przez ministrów właściwych do spraw gospodarki, kultury i
           dziedzictwa narodowego, rolnictwa, środowiska, spraw wewnętrznych
           oraz Ministra Obrony Narodowej.
         3.  Odmawia się wydania pozwolenia, o którym mowa w ust. 1, jeżeli
           jego wydanie pociągnęłoby za sobą zagrożenie dla:
           1) środowiska i zasobów morskich,
           2) interesu gospodarki narodowej,
           3) obronności i bezpieczeństwa państwa,
           4) bezpieczeństwa żeglugi morskiej,
           5) bezpiecznego uprawiania rybołówstwa morskiego,
           6) bezpieczeństwa lotów statków powietrznych,
           7) podwodnego dziedzictwa archeologicznego lub
           8) bezpieczeństwa związanego z badaniami, rozpoznawaniem i
             eksploatacją zasobów mineralnych dna morskiego oraz znajdującego
             się pod nim wnętrza ziemi.
         4.  Wystąpienie zagrożeń, o których mowa w ust. 3, ustala się na
           podstawie przepisów odrębnych.
         5.  W pozwoleniu, o którym mowa w ust. 1, określa się rodzaj
           przedsięwzięcia i jego lokalizację za pomocą współrzędnych
           geograficznych, charakterystyczne parametry techniczne
           przedsięwzięcia, szczegółowe warunki i wymagania wynikające
           z przepisów odrębnych, a w szczególności w zakresie, o którym mowa w
           ust. 3.
         6.  Pozwolenie może być wydane na okres niezbędny do realizacji
           przedsięwzięcia, o którym mowa w ust. 1, nie dłuższy jednak niż 5
           lat.
         7.  Minister właściwy do spraw gospodarki morskiej prowadzi rejestr
           wydanych pozwoleń, o których mowa w ust. 1.
         8.  W przypadku nieprzyjęcia planu, o którym mowa w art. 37a, gdy
           znajduje się on na etapie opracowywania, postępowanie o wydanie
           pozwolenia może zostać zawieszone do czasu przyjęcia planu.";
3) po art. 23 dodaje się art. 23a w brzmieniu:
    "Art. 23a. W przypadku przyjęcia planu, o którym mowa w art. 37a,
           pozwolenie na wznoszenie i wykorzystywanie sztucznych wysp,
           konstrukcji i urządzeń w polskich obszarach morskich, o których mowa
           w art. 22, wydaje dyrektor właściwego urzędu morskiego. Przepisy
           art. 23 oraz art. 27a i art. 27b stosuje się odpowiednio.";
4) w art. 26, w art. 29, w art. 30 w pkt 5, w art. 31 w ust. 1, w art. 32 i w
  art. 32a w ust. 1 użyty w różnych przypadkach  wyraz "zezwolenie" zastępuje
  się użytym w odpowiednich przypadkach  wyrazem "pozwolenie";
5) w art. 28 wyraz "zgody" zastępuje się wyrazem "pozwolenia";
6)  po art. 27 dodaje się art. 27a i 27b w brzmieniu:
      "Art. 27a. 1. Wniosek o wydanie pozwolenia, o którym mowa w art. 23 i
             art. 23a, powinien zawierać nazwę, oznaczenie siedziby i adres
             wnioskodawcy, szczegółowe określenie przedsięwzięcia wymagającego
             pozwolenia i jego celu ze wskazaniem:
           1) proponowanej lokalizacji określonej za pomocą współrzędnych
             geograficznych naniesionych na mapę morską,
           2) wielkości polskiego obszaru morskiego i okresu niezbędnego do
             realizacji przedsięwzięcia,
           3) charakterystycznych parametrów technicznych i szacunkowej
             wartości zamierzonego przedsięwzięcia, łącznie z przedstawieniem
             sposobów  przekazywania produktu na ląd,
           4) oceny skutków ekonomicznych, społecznych i oddziaływania na
             środowisko.
         2.  Do wniosku, o którym mowa w ust. 1, należy dołączyć:
           1) odpis z Krajowego  Rejestru Sądowego,
           2) opis technologii planowanego przedsięwzięcia,
           3) opis środowiska morskiego, które może być zagrożone przez
             planowane przedsięwzięcie,
           4) opis potencjalnych oddziaływań planowanego przedsięwzięcia na
             środowisko morskie i jego  zasoby naturalne zarówno żywe, jak i
             mineralne oraz ich ocenę,
           5) opis środków zmniejszających szkodliwe oddziaływanie planowanego
             przedsięwzięcia na środowisko morskie,
           6) opis przyjętych założeń i zastosowanych metod prognozy oraz
             wykorzystanych danych o  środowisku morskim, ze wskazaniem
             trudności powstałych przy gromadzeniu niezbędnych informacji,
           7) projekt programu monitoringu i zarządzania procesem inwestycyjnym
             i eksploatacyjnym.
         3. Przepis ust. 1 stosuje się odpowiednio do wniosków o wydanie
           pozwoleń, o których mowa w art. 26, a także wniosków o wydanie
           decyzji, o których mowa w art. 27.
      Art. 27b. 1. Za wydanie pozwoleń, o których mowa w art. 23, art. 23a i
             art. 26, organ wydający pozwolenia pobiera opłaty w wysokości
             stanowiącej równowartość 300 jednostek obliczeniowych, określonych
             w art. 55, a jeżeli wydane pozwolenie przewiduje zajęcie wyłącznej
             strefy ekonomicznej pod sztuczną wyspę, konstrukcję i urządzenie,
             pobiera się dodatkową opłatę w wysokości stanowiącej 1% wartości
             planowanego przedsięwzięcia. Opłaty te pobiera się przed wydaniem
             pozwolenia.
         2.  Opłaty, o których mowa w ust. 1, stanowią dochód budżetu państwa.
         3.  Pozwolenia, o których mowa w art. 23, art. 23a i art. 26, dają
           podmiotom w nich wymienionym prawo korzystania z polskiego obszaru
           morskiego do celów określonych w pozwoleniu; prawa wynikające z
           pozwolenia nie mogą być przenoszone na inne podmioty.";
7)  po art. 35 dodaje się  art. 35a-35c  w brzmieniu:
    "Art. 35a. 1. Przeszukiwanie wraków statków lub ich pozostałości może być
             dokonywane przez osoby fizyczne, osoby prawne lub jednostki
             organizacyjne nieposiadające osobowości prawnej wyłącznie po
             uzyskaniu pozwolenia dyrektora właściwego urzędu morskiego.
         2. Pozwolenie na przeszukiwanie wraków statków lub ich pozostałości
           wydawane jest na wniosek zainteresowanych podmiotów, o których mowa
           w ust. 1, w uzgodnieniu z komendantem morskiego oddziału Straży
           Granicznej oraz wojewódzkim konserwatorem zabytków właściwymi dla
           siedziby urzędu morskiego oraz po zasięgnięciu opinii Szefa Biura
           Hydrograficznego Marynarki Wojennej.
         3. W pozwoleniu, o którym mowa w ust. 1, określa się:
           1) pozycję lub obszar przeszukiwania,
           2) nazwę lub określenie wraku,
           3) nazwę statku, z którego będzie dokonywane przeszukiwanie, warunki
             przeszukiwania, łącznie z warunkami bezpieczeństwa, oraz
           4) okres przeszukiwania, który nie może być dłuższy niż 30 dni.
         4. Pozwolenie, o którym mowa w ust. 1, może także nakładać na
           wnioskodawcę obowiązek zapewnienia inspektorowi inspekcji morskiej
           odpowiednich warunków pracy oraz zakwaterowania i wyżywienia na
           statku, z  którego będzie dokonywane przeszukiwanie wraku lub jego
           pozostałości, i umożliwienia inspektorowi korzystania w celach
           służbowych ze środków łączności znajdujących się na statku.
         5. W tym samym czasie na przeszukiwanie określonego wraku statku lub
           jego pozostałości pozwolenie może być wydane tylko jednemu
           podmiotowi.
         6. Odmawia się wydania pozwolenia, o którym mowa w ust. 1, jeżeli:
           1) istnieje zagrożenie bezpieczeństwa żeglugi morskiej lub
             zanieczyszczenia środowiska morskiego,
           2) wrak statku lub jego pozostałości znajdują się w obszarze
             składowania lub zatopienia uzbrojenia, materiałów wybuchowych lub
             broni chemicznej,
           3) wrak statku lub jego pozostałości podlegają szczególnej ochronie.
      Art. 35b. 1. Podróż statku, z którego ma nastąpić przeszukanie wraku lub
             jego pozostałości, powinna zaczynać się i  kończyć w porcie
             polskim.
         2. Wszelkie przedmioty znalezione i wydobyte w trakcie przeszukiwania
           wraków statków lub ich pozostałości mogą znajdować się wyłącznie na
           statku objętym pozwoleniem, o którym mowa w  art. 35a ust. 1, i
           podlegają przekazaniu dyrektorowi urzędu morskiego, który wydał
           pozwolenie, najpóźniej w dniu upływu ważności pozwolenia.
    Art.  35c. Minister właściwy do spraw gospodarki morskiej określi, w drodze
           rozporządzenia, szczegółowy tryb postępowania w sprawach uzyskiwania
           pozwolenia, o  którym mowa w art. 35a ust. 1, a także wzór
           pozwolenia oraz wzór wniosku o wydanie pozwolenia, mając na uwadze
           bezpieczeństwo osób przeszukujących wraki lub ich pozostałości oraz
           względy bezpieczeństwa żeglugi morskiej.";
8) w art. 37a ust. 1 otrzymuje brzmienie:
     "1. Minister właściwy do spraw budownictwa, gospodarki przestrzennej i
       mieszkaniowej w porozumieniu z ministrami właściwymi do spraw gospodarki
       morskiej, rolnictwa, środowiska, spraw wewnętrznych oraz Ministrem
       Obrony Narodowej może przyjąć, w drodze rozporządzenia, plan
       zagospodarowania przestrzennego morskich wód wewnętrznych, morza
       terytorialnego i wyłącznej strefy ekonomicznej, uwzględniając ustalenia
       określone w ust. 2 oraz wydane ważne pozwolenia, o których mowa w art.
       23 i art. 23a.";
9) art. 38 otrzymuje brzmienie:
      "Art. 38. 1. Organami administracji morskiej są:
           1) minister właściwy do spraw gospodarki morskiej - jako naczelny
             organ administracji morskiej,
           2) dyrektorzy urzędów morskich – jako terenowe organy administracji
             morskiej.
         2. Minister właściwy do spraw gospodarki morskiej sprawuje nadzór nad
           działalnością dyrektorów urzędów morskich w zakresie uregulowanym w
           niniejszej ustawie oraz w przepisach odrębnych.";
10) art. 39 otrzymuje brzmienie:
      "Art. 39. 1. Dyrektor urzędu morskiego podlega ministrowi właściwemu do
             spraw gospodarki morskiej.
         2. Dyrektora urzędu morskiego powołuje i odwołuje minister właściwy do
           spraw gospodarki morskiej. Zastępców dyrektora urzędu morskiego
           powołuje i odwołuje minister właściwy do spraw gospodarki morskiej
           na wniosek dyrektora urzędu morskiego.
         3. Na stanowisko dyrektora i zastępcy dyrektora urzędu morskiego może
           być powołany wyłącznie obywatel polski posiadający wykształcenie
           wyższe oraz wiedzę, kwalifikacje zawodowe i doświadczenie z zakresu
           gospodarki morskiej oraz funkcjonowania administracji rządowej.
         4. Dyrektor urzędu morskiego wykonuje swoje kompetencje przy pomocy
           urzędu morskiego, który jest państwową jednostką budżetową.
         5. W skład urzędu morskiego wchodzą w szczególności:
           1) inspekcja morska, inspekcja bandery, inspekcja portu – przy
             pomocy których dyrektor urzędu morskiego realizuje swoje zadania w
             zakresie inspekcji statków,
           2) kapitanaty i bosmanaty portów – przy pomocy których dyrektor
             urzędu morskiego wykonuje swoje kompetencje w portach i
             przystaniach morskich,
           3) Biuro Spraw Obronnych Żeglugi – do realizacji zadań, o których
             mowa w art. 42 ust. 2 pkt 1a.";
11) w art. 42 w ust. 2:
   a) po pkt 1 dodaje się pkt 1a w brzmieniu:
      "1a) ochrony portów morskich i żeglugi morskiej, w tym związane  z
         wykonywaniem zadań obronnych oraz zadań o  charakterze niemilitarnym,
         w szczególności zapobieganie aktom terroru oraz likwidacji skutków
         zaistniałych zdarzeń,",
   b) uchyla się pkt 10a,
   c) w pkt 17 kropkę zastępuje się przecinkiem i dodaje się pkt 18-26 w
     brzmieniu:
     "18) nadawania nazw statkom morskim,
     19) organizacji pilotażu morskiego,
       20) budowy i utrzymywania obiektów infrastruktury zapewniającej dostęp
         do portów i przystani morskich,
       21) zarządzania portami niemającymi podstawowego znaczenia dla
         gospodarki narodowej i przystaniami morskimi, w których nie powołano
         podmiotu zarządzającego w trybie przepisów ustawy z dnia 20 grudnia
         1996 r. o portach i przystaniach morskich (Dz. U. z 2002 r. Nr 110,
         poz. 967, Nr 166, poz. 1361 i  Nr 200, poz. 1683), w zakresie
         przewidzianym w tych przepisach,
     22) planowania rozwoju portów i przystani morskich, o których mowa w pkt
       21,
     23) monitorowania i informowania o ruchu statków,
     24) ewidencji ładunków i pasażerów,
       25) nadzoru nad wprowadzonymi do obrotu wyrobami w zakresie wyposażenia
         morskiego, o którym mowa w przepisach ustawy z dnia 30 sierpnia
         2002 r. o  systemie oceny zgodności (Dz.U. Nr 166, poz. 1360 oraz z
         2003 r. Nr 80, poz. 718, Nr 130, poz. 1188 i Nr 170, poz. 1652),
       26) zarządu nad morzem terytorialnym i morskimi wodami wewnętrznymi oraz
         nad gruntami pokrytymi tymi wodami, o którym mowa w przepisach ustawy
         z dnia 18 lipca 2001 r. – Prawo wodne (Dz.U. Nr 115, poz. 1229, z
         późn. zm.2)).";
12) art. 50 otrzymuje brzmienie:
      "Art. 50. 1. Wykonując w polskich obszarach morskich zadania, o których
             mowa w art. 42 ust. 2 pkt 1-6 i 9:
           1) inspekcja morska ma prawo:
             a) kontrolowania, czy statki są uprawnione do działalności, którą
               wykonują, oraz czy posiadają wymagane pozwolenie,
             b) kontrolowania, czy żegluga lub inna działalność jest wykonywana
               zgodnie z przepisami prawa polskiego i umowami międzynarodowymi,
             c) wykrywania zanieczyszczeń środowiska morskiego powodowanych
               działalnością na morzu i ich sprawców,
           2) inspekcja bandery ma prawo kontrolowania statków o polskiej
             przynależności w zakresie wymagań określonych w przepisach prawa
             polskiego, przepisach prawa Unii Europejskiej oraz w
              ratyfikowanych umowach międzynarodowych  dotyczących:
             a) budowy statków, stałych urządzeń i ich wyposażenia,
             b) składu i kwalifikacji załóg,
             c) ochrony środowiska,
             d) bezpieczeństwa i higieny pracy oraz warunków sanitarnobytowych,

           3) inspekcja portu ma prawo kontrolowania statków obcej
             przynależności zawijających do polskich portów w zakresie wymagań
             określonych w umowach międzynarodowych i przepisach prawa Unii
           Europejskiej dotyczących:
                 a) bezpieczeństwa żeglugi,
                 b) składu i kwalifikacji załóg,
                 c) ochrony środowiska,
                 d) bezpieczeństwa i higieny pracy oraz warunków sanitarnobytowych.

         2. Kontroli, o której mowa w ust. 1 pkt 2, nie podlegają jednostki
           pływające Marynarki Wojennej, Straży Granicznej i Policji.
         3. Kontroli, o której mowa w ust. 1 pkt 3, nie podlegają:
           1) okręty wojenne i jednostki pomocnicze,
           2) statki rybackie,
           3) statki drewniane o prostej konstrukcji,
           4) statki specjalnej służby państwowej nieużywane do celów
             handlowych oraz
           5) statki rekreacyjne lub sportowe nieużywane do celów  handlowych.
         4. Określone w ust. 1 pkt 1 uprawnienia inspekcja morska może
           realizować we współdziałaniu ze Strażą Graniczną, przy użyciu jej
           sił i środków, a w razie konieczności także w porozumieniu z
           Marynarką Wojenną.
         5. W przypadku nieobecności inspektora inspekcji morskiej na pokładzie
           jednostki pływającej Straży Granicznej, Straż Graniczna  może
           samodzielnie realizować uprawnienia określone w ust. 1 pkt 1 w
           imieniu terenowego organu administracji morskiej.
         6. Przekazanie Straży Granicznej środków posiadanych przez urzędy
           morskie do realizacji uprawnień określonych w ust. 1 pkt 1 nastąpi w
           drodze porozumienia ministrów właściwych do spraw gospodarki
           morskiej i spraw wewnętrznych.
         7. W przypadkach, o których mowa w ust. 5, uprawnienia inspektora
           inspekcji morskiej, określone w art. 51 ust. 1 i  art. 52 ust. 1,
           przysługują odpowiednio dowódcom jednostek pływających Straży
           Granicznej.";
13) w art. 51 dotychczasową treść oznacza się jako ust. 1 i dodaje się ust. 2 w
  brzmieniu:
     "2. Inspektor inspekcji bandery oraz inspektor inspekcji portu w czasie
       wykonywania czynności służbowych mających na celu stwierdzenie, czy
       statek spełnia wymagania określone w art. 50 ust. 1 pkt 2 lub 3, są
       uprawnieni do kontroli dokumentów potwierdzających spełnienie tych
       wymagań, a także do sprawdzenia ogólnego stanu technicznego statku,
       łącznie z warunkami sanitarno-bytowymi. Przepisy ust. 1 oraz art.  52-54
       stosuje się odpowiednio.";
14) w art. 56 w pkt 18 kropkę zastępuje się przecinkiem i dodaje się pkt 19 w
  brzmieniu:
     "19) przeszukuje wraki statków lub ich pozostałości bez wymaganego
       pozwolenia albo nie stosuje się do warunków określonych w pozwoleniu.";
15) użyte w art. 10 w ust. 1, w art. 27, w art. 28, w art. 29, w art. 30, w art.
  32, w art. 40, w art. 41 w ust. 2, w art. 43, w art. 48a, w art. 57 w ust. 2
  i w art. 60 w różnych przypadkach wyrazy:
   a) "Minister Transportu i Gospodarki Morskiej" zastępuje się użytymi w
     odpowiednich przypadkach wyrazami "minister właściwy do spraw gospodarki
     morskiej",
   b) "Minister Ochrony Środowiska, Zasobów Naturalnych i  Leśnictwa" zastępuje
     się użytymi w odpowiednich przypadkach wyrazami "minister właściwy do
     spraw środowiska",
   c) "Minister Spraw Wewnętrznych" zastępuje się użytymi w odpowiednich
     przypadkach wyrazami "minister właściwy do spraw wewnętrznych.".
                                        
                                     Art. 2.
W ustawie z dnia 7 lipca 1994 r. – Prawo budowlane (Dz.U. z  2003 r. Nr 207,
poz. 2016) wprowadza się następujące zmiany:
1)  w art. 20 w ust. 1 pkt 1 otrzymuje brzmienie:
  "1) opracowanie projektu budowlanego w sposób zgodny z ustaleniami
     określonymi w decyzji o warunkach zabudowy i zagospodarowania terenu lub w
     pozwoleniu, o którym mowa w art. 23 i art. 23a ustawy z dnia 21 marca 1991
     r. o obszarach morskich Rzeczypospolitej Polskiej i administracji morskiej
     (Dz.U. z 2003 r. Nr 153, poz. 1502, Nr 170, poz. 1652 i Nr ..., poz. ...),
     wymaganiami ustawy, przepisami oraz zasadami wiedzy technicznej,";
2) w art. 32 w ust. 4 po pkt 1 dodaje się pkt 1a w brzmieniu:
  "1a) złożył wniosek w tej sprawie w okresie ważności pozwolenia, o którym
     mowa w art. 23 i art. 23a ustawy z dnia 21 marca 1991 r. o obszarach
     morskich Rzeczypospolitej Polskiej i administracji morskiej, jeżeli jest
     ono wymagane,";
3) w art. 33 w ust. 2 po pkt 3 dodaje się pkt 3a w brzmieniu:
  "3a) pozwolenie, o którym mowa w art. 23 i art. 23a ustawy z dnia 21 marca
     1991 r. o obszarach morskich Rzeczypospolitej Polskiej i administracji
     morskiej, jeżeli jest ono wymagane,";
4) w art. 34 ust. 1 otrzymuje brzmienie:
  "1. Projekt budowlany powinien spełniać wymagania określone w decyzji o
     warunkach zabudowy i  zagospodarowania terenu, jeżeli jest ona wymagana
     zgodnie z przepisami o planowaniu i zagospodarowaniu przestrzennym, lub w
     pozwoleniu, o którym mowa w art.  23 i art. 23a ustawy z dnia 21 marca
     1991 r. o  obszarach morskich Rzeczypospolitej Polskiej i  administracji
     morskiej, jeżeli jest ono wymagane.";
5) w art. 35 w ust. 1 w pkt 1 lit. b otrzymuje brzmienie:
   "b) wymaganiami decyzji o warunkach zabudowy i  zagospodarowania terenu lub
     wymaganiami pozwolenia, o którym mowa w art. 23 i art. 23a ustawy z  dnia
     21 marca 1991 r. o obszarach morskich Rzeczypospolitej Polskiej i
     administracji morskiej.";
6) w art. 38 ust. 1 otrzymuje brzmienie:
  "1. Decyzję o pozwoleniu na budowę właściwy organ przesyła niezwłocznie
     organowi, który wydał decyzję o warunkach zabudowy i zagospodarowania
     terenu lub pozwolenie, o którym mowa w art. 23 i art. 23a ustawy z  dnia
     21 marca 1991 r. o obszarach morskich Rzeczypospolitej Polskiej i
     administracji morskiej.";
7) w art. 59 ust. 6 otrzymuje brzmienie:
  "6. Decyzję o pozwoleniu na użytkowanie obiektu budowlanego właściwy organ
     przesyła niezwłocznie organowi, który wydał decyzję o warunkach zabudowy
     i  zagospodarowania terenu lub pozwolenie, o którym mowa w art. 23 i art.
     23a ustawy z dnia 21 marca 1991 r. o obszarach morskich Rzeczypospolitej
     Polskiej i administracji morskiej.".
                                        
                                     Art. 3.
W ustawie z dnia 9 listopada 2000 r. o bezpieczeństwie morskim (Dz.U. Nr 109,
poz. 1156, z 2002 r. Nr 240, poz. 2060 oraz z 2003 r. Nr 199, poz. 1936)
wprowadza się następujące zmiany:
1) w art. 7 ust. 1 otrzymuje brzmienie:
  "1. W celu zapewnienia spełniania przez statek wymagań, o których mowa w art.
     6, statek podlega inspekcjom przeprowadzanym przez organy inspekcyjne
     w  zakresie, terminach i trybie określonych w ustawie, ratyfikowanych
     umowach międzynarodowych oraz przepisach ustawy z dnia 21 marca 1991 r. o
     obszarach morskich Rzeczypospolitej Polskiej i administracji morskiej
     (Dz.U. z 2003 r. Nr 153, poz. 1502, Nr 170, poz. 1652 i Nr ..., poz.
     ...).";
2) po art. 11 dodaje się art. 11a  w brzmieniu:
      "Art. 11a. 1. Inspekcje statków obcej przynależności zawijających do
             polskich portów przeprowadza organ inspekcyjny przy pomocy
             inspektora inspekcji portu, zwanego dalej "inspektorem".
         2.  Inspektor przeprowadza inspekcję, legitymując się dokumentem
           identyfikacyjnym.
         3. Organ inspekcyjny raz na miesiąc podaje do publicznej wiadomości
           informacje dotyczące statków, które zostały zatrzymane lub stanowią
           przedmiot odmowy dostępu do portu w czasie poprzedniego miesiąca.
         4. Minister właściwy do spraw gospodarki morskiej określi, w drodze
           rozporządzenia, zakres i sposób podawania informacji dotyczących
           statków, o których mowa w ust. 3, biorąc pod uwagę postanowienia
           umów międzynarodowych i przepisów prawa Unii Europejskiej w tym
           zakresie.
         5. Minister właściwy do spraw gospodarki morskiej określi, w drodze
           rozporządzenia, sposób funkcjonowania inspekcji portu, tryb
           przeprowadzania inspekcji przez inspektora oraz wzór dokumentu
           identyfikacyjnego inspektora, uwzględniając:
           1) kwalifikacje wymagane od inspektora,
           2) procent ogólnej liczby statków podlegających inspekcji w ciągu
             roku,
           3) rodzaje statków podlegających inspekcji w pierwszej kolejności,
           4) okoliczności przeprowadzania inspekcji rozszerzonej,
           5) kategorie statków podlegających rozszerzonym inspekcjom,
           6) kryteria uzasadniające zatrzymanie statku i wydanie odmowy
             wejścia statku do portu,
           7) procedury kontroli statków oraz listę dokumentów podlegających
             kontroli
          - kierując się zaleceniami Memorandum Paryskiego, o którym mowa w
           art. 12 ust. 6, a także przepisami prawa Unii Europejskiej w tym
           zakresie.";
3) w załączniku w pkt III 1.4 i 1.5 wyrazy "w żegludze bałtyckiej" zastępuje
  się wyrazami "w żegludze przybrzeżnej".
                                        
                                     Art. 4.
W ustawie z dnia 21 grudnia 2000 r. o żegludze śródlądowej (Dz.U. z 2001 r. Nr
5, poz. 43 i Nr 100, poz. 1085, z 2002 r. Nr 199, poz. 1672 oraz z 2003 r. Nr
211, poz. 2049) wprowadza się następujące zmiany:
1) w art. 6 po ust. 1 dodaje się ust. 1a w brzmieniu:
  "1a. Minister właściwy do spraw transportu sprawuje nadzór nad działalnością
     dyrektorów urzędów żeglugi śródlądowej w zakresie uregulowanym w
     niniejszej ustawie.";
2) w art. 9 w ust. 2 pkt 9 otrzymuje brzmienie:
  "9) współdziałanie z innymi organami w zakresie bezpieczeństwa żeglugi,
     ochrony środowiska, ochrony portów lub przystani, w tym wykonywania zadań
     obronnych i zadań o charakterze niemilitarnym, w szczególności
     zapobiegania aktom terroru i  likwidacji ich  skutków,".
                                        
                                     Art. 5.
W ustawie z dnia 27 marca 2003 r. o planowaniu i zagospodarowaniu przestrzennym
(Dz.U. Nr 80, poz. 717) wprowadza się następujące zmiany:
1)  w art. 4 po ust. 1 dodaje się ust. 1a w brzmieniu:
  "1a. W odniesieniu do obszarów morskich wód wewnętrznych, morza
     terytorialnego i wyłącznej strefy ekonomicznej przeznaczenie terenu,
     rozmieszczenie inwestycji celu publicznego oraz sposób zagospodarowania i
     warunki zabudowy terenu określa się na podstawie przepisów ustawy z dnia
     21 marca 1991 r. o obszarach morskich Rzeczypospolitej Polskiej i
     administracji morskiej (Dz.U. z 2003 r. Nr 153, poz. 1502, Nr 170, poz.
     1652 i Nr ..., poz. ...).";
2) w art. 51 w ust. 1 uchyla się pkt 4;
3) w art. 57 ust. 3 otrzymuje brzmienie:
  "3. Wojewoda prowadzi rejestr wydanych decyzji o ustaleniu lokalizacji
     inwestycji celu publicznego na terenach zamkniętych.";
4) w art. 60 ust. 3 otrzymuje brzmienie:
  "3. Decyzje o warunkach zabudowy na terenach zamkniętych wydaje wojewoda.".
                                        
                                     Art. 6.
Do postępowań wszczętych i niezakończonych decyzją ostateczną przed dniem
wejścia w życie ustawy stosuje się przepisy dotychczasowe.
                                        
                                     Art. 7.
1. Zezwolenia wydane na podstawie przepisów art. 22, art. 23, art. 26, art. 29,
  art. 30 pkt 5, art. 31 ust. 1, art. 32 i art. 32a ust. 1 ustawy wymienionej w
  art. 1 niniejszej ustawy stają się odpowiednio pozwoleniami oraz zachowują
  ważność na czas, na który zostały wydane.
2. Zgoda wydana na podstawie art. 28 ustawy wymienionej w art. 1 niniejszej
  ustawy staje się odpowiednio pozwoleniem i zachowuje ważność na czas, na
  który została wydana.
                                        
                                     Art. 8.
Ustawa wchodzi w życie po upływie 3 miesięcy od dnia ogłoszenia.
                                        
                                        
                                        
_______________________________
[1]  Niniejszą ustawą zmienia się ustawy: ustawę z dnia 7 lipca 1994 r.  -  Prawo
 budowlane, ustawę z dnia 9 listopada 2000 r. o bezpieczeństwie morskim,  ustawę
 z  dnia  21 grudnia 2000 r. o żegludze śródlądowej oraz ustawę z dnia 27  marca
 2003 r. o planowaniu i zagospodarowaniu przestrzennym.
[2]  Zmiany  wymienionej  ustawy zostały ogłoszone w Dz.U.  z  2001  r.  Nr  154,
 poz.  1803, z 2002 r. Nr 113, poz. 984, Nr 130, poz. 1112, Nr 233, poz. 1957  i
 Nr  238, poz. 2022 oraz z  2003 r. Nr 80, poz. 717, Nr 165, poz. 1592 i Nr 190,
 poz. 1865.
