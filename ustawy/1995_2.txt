



Dz.U. z 1995 r. Nr 1, poz. 2 
                                    
                                  
  
                                USTAWA
                       z dnia 16 grudnia 1994 r.
o negocjacyjnym systemie kształtowania przyrostu przeciętnych wynagrodzeń 
       w podmiotach gospodarczych oraz o zmianie niektórych ustaw
                                Art. 1.
Komisja Trójstronna do Spraw Społeczno-Gospodarczych, stanowiąca forum 
współdziałania naczelnych organów administracji państwowej, związków zawodowych
i organizacji pracodawców, zwana dalej "Komisją Trójstronną", jest 
upoważniona do uzgadniania i ustalania wskaźników przyrostu wynagrodzeń 
zaliczanych w ciężar kosztów w podmiotach gospodarczych zatrudniających 
powyżej 50 osób.
                                    
                                Art. 2.
Użyte w ustawie określenia oznaczają:
    1) podmioty gospodarcze - podmioty gospodarki narodowej prowadzące 
      działalność gospodarczą, w tym również jednostki organizacyjne działające
      na podstawie prawa bankowego, prawa o publicznym obrocie 
      papierami wartościowymi i funduszach powierniczych oraz na podstawie
      przepisów o działalności ubezpieczeniowej, zatrudniające powyżej 
      50 osób,
    2) wynagrodzenie - wydatki pieniężne oraz wartość świadczeń w naturze, 
      wypłacane pracownikom z tytułu zatrudnienia w podmiocie gospodarczym,
      obliczane według zasad statystyki zatrudnienia i wynagrodzeń 
      określonych przez Główny Urząd Statystyczny jako "wynagrodzenia 
      bez wypłat z zysku",
    3) przeciętne miesięczne wynagrodzenie - iloraz wynagrodzenia, o którym
      mowa w pkt 2, i przeciętnego miesięcznego zatrudnienia ustalonego
      zgodnie z obowiązującą metodologią Głównego Urzędu Statystycznego
      oraz liczby miesięcy za okres sprawozdawczy,
    4) wskaźnik inflacji - roczny wskaźnik wzrostu cen towarów i usług konsumpcyjnych
      prognozowany przy opracowywaniu projektu ustawy budżetowej
      na następny rok.
                                    
                                Art. 3.
 1. Rada Ministrów, w terminie do dnia 20 lipca każdego roku, przedstawia 
   Komisji Trójstronnej informację o prognozowanych wielkościach makroekonomicznych
   stanowiących podstawę do opracowania projektu ustawy 
   budżetowej na rok następny.
 2. Wielkości makroekonomiczne, o których mowa w ust. 1, obejmują przewidywane
   na rok następny: wzrost realny produktu krajowego brutto, wielkość
   wskaźnika inflacji oraz proponowany maksymalny roczny wskaźnik 
   przyrostu przeciętnego miesięcznego wynagrodzenia.
 3. Po otrzymaniu informacji, o której mowa w ust. 1, Komisja Trójstronna, w 
   terminie do dnia 31 sierpnia każdego roku, ustala maksymalny roczny 
   wskaźnik przyrostu przeciętnego miesięcznego wynagrodzenia oraz orientacyjne
   wskaźniki przyrostu przeciętnego miesięcznego wynagrodzenia 
   w kolejnych kwartałach roku w stosunku do przeciętnego miesięcznego 
   wynagrodzenia z roku poprzedniego.
 4. Przewodniczący Komisji Trójstronnej przedstawia niezwłocznie Radzie 
   Ministrów do wiadomości ustalone wskaźniki przyrostu przeciętnego miesięcznego
   wynagrodzenia, o których mowa w ust. 3. Wskaźniki te podlegają
   ogłoszeniu w Dzienniku Urzędowym Rzeczypospolitej Polskiej "Monitor 
   Polski, w terminie do dnia 1 grudnia każdego roku, w drodze obwieszczenia
   Prezesa Rady Ministrów.
 5. Jeżeli Komisja Trójstronna nie ustali wskaźników, o których mowa w ust. 
   3, Rada Ministrów ustala te wskaźniki, w drodze rozporządzenia, w terminie
   do dnia 1 grudnia każdego roku.
 6. Przeciętne miesięczne wynagrodzenie za rok poprzedni, obliczone zgodnie 
   z przepisem art. 2 pkt 3, stanowi wielkość bazową do ustalania przyrostu 
   wynagrodzeń na rok następny. 
                                    
                                Art. 4.
 1. W podmiotach gospodarczych przyrost przeciętnego miesięcznego wynagrodzenia
   w danym roku ustalają, w drodze porozumienia, strony uprawnione
   do zawarcia zakładowego układu zbiorowego pracy. Porozumienie 
   to powinno uwzględniać sytuację i możliwości finansowe podmiotu gospodarczego
   oraz wskaźniki ustalone zgodnie z art. 3 ust. 3 lub art. 3 ust. 5.
 2. Porozumienie, o którym mowa w ust. 1, powinno być zawarte w terminie 
   do końca lutego każdego roku. 
 3. W podmiotach gospodarczych, w których porozumienie, o którym mowa w 
   ust. 1, nie zostało zawarte, przyrost przeciętnego miesięcznego wynagrodzenia
   ustala, w terminie do dnia 10 marca każdego roku, pracodawca w 
   drodze zarządzenia.
 4. Przepisy ust. 1-3 nie naruszają odrębnych przepisów w sprawie zasad ustalania
   warunków wynagradzania za pracę i przyznawania innych świadczeń 
   związanych z pracą. 
 5. W podmiotach gospodarczych, utworzonych w wyniku przekształcenia lub 
   podziału podmiotu gospodarczego, wskaźniki, o których mowa w art. 3, 
   odnoszą się do przeciętnego miesięcznego wynagrodzenia w podmiocie 
   gospodarczym przed przekształceniem lub podziałem.
                                    
                                Art. 5.
 1. Komisja Trójstronna dokonuje kwartalnej oceny kształtowania się przyrostu
   przeciętnych wynagrodzeń w podmiotach gospodarczych. Wnioski wynikające
   z tej oceny Komisja Trójstronna przedstawia Radzie Ministrów.
 2. Oceny, o której mowa w ust. 1, Komisja Trójstronna dokonuje na podstawie
   informacji Prezesa Głównego Urzędu Statystycznego. Informacja ta 
   obejmuje w szczególności dane o wysokości przyrostu przeciętnego miesięcznego
   wynagrodzenia w podmiotach gospodarczych w podziale na sektory,
   sekcje i działy. Komisja Trójstronna może wystąpić do Prezesa Głównego
   Urzędu Statystycznego o dodatkowe informacje.
 3. Prezes Głównego Urzędu Statystycznego, w terminie do 60 dni po upływie 
   kwartału, przedstawia informację, o której mowa w ust. 2.
                                    
                                Art. 6.
Na podstawie przeprowadzonych ocen i uzyskanych informacji, o których mowa
w art. 5, Komisja Trójstronna może:
    1) zwrócić się do właścicieli i organów założycielskich podmiotów gospodarczych
      z wnioskiem o udzielenie wyjaśnień w określonym terminie,
    2) wystąpić do pracodawców i organizacji związkowych o zdyscyplinowanie
      polityki płacowej,
    3) wystąpić do właściciela lub organu założycielskiego o przeprowadzenie 
      kontroli gospodarki finansowej podmiotu gospodarczego.
                                    
                                Art. 7.
 1. Maksymalny roczny wskaźnik przyrostu przeciętnego miesięcznego wynagrodzenia
   na rok 1995 oraz orientacyjne wskaźniki przyrostu przeciętnego 
   miesięcznego wynagrodzenia w kolejnych kwartałach Komisja Trójstronna 
   uzgodni, w terminie 30 dni od dnia wejścia w życie ustawy, na podstawie 
   informacji przewidzianej w art. 3 ust. 1 i 2, przedstawionej przez Radę 
   Ministrów w terminie 15 dni od dnia wejścia w życie ustawy.
 2. Ogłoszenie wskaźników, o których mowa w ust. 1, nastąpi w terminie 45 
   dni od dnia wejścia w życie ustawy, w trybie określonym w art. 3 ust. 4.
 3. Jeżeli Komisja Trójstronna nie ustali wskaźników, o których mowa w ust. 
   1, Rada Ministrów ustali te wskaźniki, w drodze rozporządzenia, w terminie
   45 dni od dnia wejścia w życie ustawy. 
 4. W podmiotach gospodarczych przyrost przeciętnego miesięcznego wynagrodzenia
   na rok 1995 ustala się na zasadach określonych w art. 4, w terminie
   90 dni od dnia wejścia w życie ustawy.
                                    
                                Art. 8.
W ustawie z dnia 25 września 1981 r. o przedsiębiorstwach państwowych 
(Dz.U. z 1991 r. Nr 18, poz. 80, Nr 75, poz. 329, Nr 101, poz. 444 i Nr 107, 
poz. 464, z 1993 r. Nr 18, poz. 82 i Nr 60, poz. 280 oraz z 1994 r. Nr 1, poz. 3, 
Nr 80, poz. 368 i Nr 113, poz. 547) wprowadza się następujące zmiany:
 1) w art. 37:
    a) ust. 1 i 2 otrzymują brzmienie:
          "1. Rada pracownicza może odwołać dyrektora przedsiębiorstwa 
             za zgodą organu założycielskiego. Organ założycielski przedstawia
             stanowisko w terminie jednego miesiąca od dnia wystąpienia
             rady pracowniczej w tej sprawie.
           2. Odwołanie dyrektora bez zgody organu założycielskiego jest 
             nieważne.",
       b) skreśla się ust. 3;  
 2) w art. 37a:
    a) w ust. 1 w pkt 3 kropkę zastępuje się przecinkiem i dodaje się pkt 4 w 
      brzmieniu:
          "4) przedsiębiorstwo państwowe przekroczyło wskaźniki przyrostu
             przeciętnego miesięcznego wynagrodzenia, ustalone przez 
             Komisję Trójstronną do Spraw Społeczno-Gospodarczych 
             lub Radę Ministrów, w trybie określonym w ustawie z dnia 
             16 grudnia 1994 r. o negocjacyjnym systemie kształtowania 
             przyrostu przeciętnych wynagrodzeń w podmiotach gospodarczych
             oraz  o zmianie niektórych ustaw (Dz.U. z 1995 r. 
             Nr 1, poz. 2), co spowodowało pogorszenie sytuacji finansowej
             przedsiębiorstwa.",
    b) dodaje się ust. 3 w brzmieniu:
          "3. Odwołanie dokonane z przyczyn, o których mowa w ust. 1 
             pkt 4, pociąga za sobą skutki, jakie przepisy prawa wiążą z 
             rozwiązaniem umowy o pracę przez zakład pracy bez wypowiedzenia
             z winy pracownika.";
 3) w art. 43 dodaje się ust. 6 w brzmieniu:
          "6. W wypadku, o którym mowa w art. 37a ust. 1 pkt 4, organ 
             założycielski może osoby wymienione w ust. 1 pozbawić 
             prowizji lub zmniejszyć im prowizję od zysku przedsiębiorstwa.";
 4) w art. 45c w ust. 1 w pkt 3 kropkę zastępuje się przecinkiem i dodaje się 
   pkt 4 w brzmieniu:
          "4) zachodzi wypadek, o którym mowa w art. 37a ust. 1 pkt 4.";
 5) w art. 65:
    a) w ust. 1 skreśla się zdanie drugie,
    b) po ust. 1 dodaje się ust. 1a i 1b w brzmieniu:
          "1a. Z przyczyn określonych w art. 37a ust. 1 pkt 4 organ założycielski
             może wszcząć postępowanie naprawcze, ustanawiając 
             nad przedsiębiorstwem zarząd komisaryczny.
           1b. Od decyzji organu założycielskiego, o których mowa w ust. 1 
             i 1a, nie przysługuje sprzeciw.".
                                    
                                Art. 9.
W ustawie z dnia 29 września 1994 r. o zmianie ustawy - Kodeks pracy oraz o 
zmianie niektórych ustaw (Dz.U. Nr 113, poz. 547) wprowadza się następujące 
zmiany:
 1) w art. 8 ust. 2 otrzymuje brzmienie:
          "2. Zmiany w regulaminie, o którym mowa w ust. 1, wprowadza 
             pracodawca w uzgodnieniu z zakładową organizacją związkową,
             a w przypadku braku takiej organizacji zmiany te 
             wprowadza pracodawca. Przepis art. 241{13} §2 Kodeksu pracy
             stosuje się odpowiednio.";
 2) dodaje się art. 12a w brzmieniu:
  "Art. 12a. 1. Do postępowania w sprawie rejestracji układu zbiorowego
                pracy zgłoszonego do rejestracji przed dniem
                26 listopada 1994 r., a nie zarejestrowanego do tego
                dnia, stosuje się przepisy obowiązujące przed tym dniem.
              2. Nie podlega zarejestrowaniu i nie nabiera mocy obowiązującej
                układ zbiorowy pracy zawarty przed dniem 26 listopada
                1994 r., a nie zgłoszony przed tym dniem do rejestracji.".
                                Art. 10.
Postępowanie w sprawie odwołania dyrektora przedsiębiorstwa państwowego, 
wszczęte i nie zakończone przed dniem wejścia w życie niniejszej ustawy, toczy 
się na dotychczasowych zasadach.
                                    
                                Art. 11.
Ustawa wchodzi w życie z dniem ogłoszenia.
