


 
Tekst ustawy przyjęty przez Senat bez poprawek
 
 
USTAWA
z dnia 4 października 2018 r.
o
zmianie ustawy o urzędzie Ministra Obrony Narodowej oraz ustawy  o powszechnym
obowiązku obrony Rzeczypospolitej Polskiej
Art. 1. W
ustawie z dnia 14 grudnia 1995 r. o urzędzie Ministra Obrony Narodowej
(Dz. U. z 2017 r. poz. 2149 oraz z 2018 r. poz. 138) wprowadza się
następujące zmiany:
1)        w art. 3:
a)       ust. 1 otrzymuje brzmienie:
„1. Minister Obrony Narodowej kieruje
działalnością Ministerstwa i Sił Zbrojnych bezpośrednio lub przy pomocy:
1)        sekretarza stanu lub sekretarzy
stanu;
2)        podsekretarza stanu lub podsekretarzy
stanu;
3)        Szefa Sztabu Generalnego Wojska
Polskiego;
4)        Dowódcy Wojsk Obrony Terytorialnej –
do czasu osiągnięcia pełnej zdolności do działania przez Wojska Obrony
Terytorialnej;
5)        Dyrektora Generalnego.”,
b)       dodaje się ust. 3 w brzmieniu:
„3. Minister Obrony Narodowej stwierdzi, w
drodze zarządzenia, osiągnięcie pełnej zdolności do działania przez Wojska
Obrony Terytorialnej.”;
2)        w art. 5 w ust. 1:
a)       uchyla się pkt 2 i 3,
b)       pkt 4 otrzymuje brzmienie:
„4)      Dowódca Wojsk Obrony Terytorialnej –
do czasu osiągnięcia pełnej zdolności do działania przez Wojska Obrony
Terytorialnej.”;
3)        art. 6 otrzymuje brzmienie:
„Art. 6. W czasie pokoju Minister Obrony
Narodowej kieruje działalnością rodzajów Sił Zbrojnych przy pomocy Szefa Sztabu
Generalnego Wojska Polskiego oraz Dowódcy Wojsk Obrony Terytorialnej – do czasu
osiągnięcia pełnej zdolności do działania przez Wojska Obrony Terytorialnej.”;
4)        po art. 7 dodaje się art. 7a w brzmieniu:
„Art. 7a. 1. Szef Sztabu Generalnego
Wojska Polskiego jest najwyższym pod względem pełnionej funkcji żołnierzem w
czynnej służbie wojskowej.
2. Szef Sztabu Generalnego Wojska
Polskiego do czasu mianowania Naczelnego Dowódcy Sił Zbrojnych i przejęcia
przez niego dowodzenia dowodzi Siłami Zbrojnymi przy pomocy dowódców rodzajów
Sił Zbrojnych.”;
5)        art. 8 otrzymuje brzmienie:
„Art. 8. 1. Do zakresu działania Szefa
Sztabu Generalnego Wojska Polskiego należy:
1)        dowodzenie Siłami Zbrojnymi, z
wyłączeniem Wojsk Obrony Terytorialnej – do czasu osiągnięcia pełnej zdolności
do  działania przez Wojska Obrony Terytorialnej;
2)        planowanie strategicznego użycia
Sił Zbrojnych;
3)        planowanie organizacji i
funkcjonowania wojennego systemu dowodzenia Siłami Zbrojnymi;
4)        planowanie i organizowanie
mobilizacyjnego i strategicznego rozwinięcia Sił Zbrojnych;
5)        przygotowanie i wyszkolenie Sił
Zbrojnych na potrzeby obrony państwa oraz udziału w działaniach poza granicami
państwa;
6)        określenie celów i głównych
kierunków w zakresie działalności operacyjnej i szkoleniowej Sił
Zbrojnych;
7)        zapewnienie utrzymania w Siłach
Zbrojnych gotowości mobilizacyjnej i bojowej;
8)        programowanie wieloletniego
rozwoju Sił Zbrojnych;
9)        programowanie rzeczowo-finansowe
w Siłach Zbrojnych oraz udział w planowaniu wydatków rzeczowo-finansowych;
10)     planowanie i koordynowanie systemu
logistycznego Sił Zbrojnych;
11)     reprezentowanie Sił Zbrojnych w
najwyższych kolegialnych organach wojskowych organizacji międzynarodowych,
których Rzeczpospolita Polska jest członkiem;
12)     doradzanie Ministrowi Obrony
Narodowej, sekretarzom stanu oraz podsekretarzom stanu w Ministerstwie w sprawach
dotyczących ogólnej i operacyjnej działalności Sił Zbrojnych;
13)     przygotowanie i utrzymanie
stanowisk kierowania w rejonach rozwinięcia zapasowych stanowisk kierowania
obroną państwa dla Prezydenta Rzeczypospolitej Polskiej, Prezesa Rady Ministrów
oraz ministrów i centralnych organów administracji rządowej wskazanych przez
Prezesa Rady Ministrów;
14)     ochrona obiektów i urządzeń o
szczególnym znaczeniu oraz zapewnienie ich funkcjonowania.
2. Szef Sztabu Generalnego Wojska
Polskiego wykonuje swoje zadania przy pomocy Sztabu Generalnego Wojska
Polskiego oraz jednostek jemu podporządkowanych, a w zakresie, o którym mowa w
ust. 1 pkt 14, przy pomocy jednostki wskazanej, w drodze decyzji, przez
Ministra Obrony Narodowej.”.
Art. 2. W
ustawie z dnia 21 listopada 1967 r. o powszechnym obowiązku obrony
Rzeczypospolitej Polskiej (Dz. U. z 2017 r. poz. 1430 i 2217 oraz z 2018 r.
poz. 138 i 398) wprowadza się następujące zmiany:
1)        w art. 11b w ust. 2 uchyla się pkt 1;
2)        w art. 13c ust. 1a otrzymuje brzmienie:
„1a. Szef Inspektoratu Wsparcia Sił
Zbrojnych podlega bezpośrednio Szefowi Sztabu Generalnego Wojska Polskiego.”.
Art. 3. Ustawa
wchodzi w życie po upływie 30 dni od dnia ogłoszenia.
 
 
                                                                                                                              
                                                                                                                                    MARSZAŁEK
SEJMU
 
 
 
                                                                                                                                       Marek
Kuchciński
 
 
 
