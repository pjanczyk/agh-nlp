


Tekst
ustawy przyjęty przez Senat bez poprawek
 
USTAWA
z dnia 12 października 2017
r. 
o
zmianie ustawy o pracy na morzu oraz niektórych innych ustaw [1]), [2])
Art. 1. W ustawie z dnia 5 sierpnia
2015 r. o pracy na morzu (Dz. U. poz. 1569 oraz z 2017 r. poz. 60 i 785)
wprowadza się następujące zmiany:
1)     w
art. 59 ust. 2 otrzymuje brzmienie:
„2.
Armator ponosi koszty repatriacji marynarza obejmujące:
1)     transport
bagażu osobistego marynarza do 30 kg ciężaru bagażu;
2)    
zakwaterowanie, transport, wyżywienie, wodę pitną oraz niezbędną opiekę
medyczną nad marynarzem w czasie repatriacji.”; 
2)    
art. 62 otrzymuje brzmienie:
„Art. 62. 1. W przypadku gdy armator
statku o polskiej przynależności lub podmiot udzielający zabezpieczenia, o
którym mowa w art. 62a ust. 1, nie podejmuje działań zmierzających do
repatriacji marynarza, repatriację organizuje na wniosek marynarza lub osoby
przez niego upoważnionej dyrektor urzędu morskiego właściwy dla portu
macierzystego statku we współpracy z konsulem Rzeczypospolitej Polskiej.
2. W przypadku, o którym mowa w ust. 1,
za pokrycie kosztów repatriacji, o których mowa w art. 59 ust. 2,
odpowiadają solidarnie armator statku i podmiot udzielający zabezpieczenia, o
którym mowa w art. 62a ust. 1.
3. W przypadku, o którym mowa w ust. 1,
dyrektor urzędu morskiego właściwy dla portu macierzystego statku wydaje
decyzję w sprawie obciążenia kosztami repatriacji, o których mowa w art.
59 ust. 2, określając ich wysokość, podmioty obowiązane do ich pokrycia oraz
termin i sposób uiszczenia tych kosztów.
4. Koszty repatriacji, o których
mowa w art. 59 ust. 2, podlegają egzekucji w trybie przepisów o postępowaniu
egzekucyjnym w administracji.
5. Jeżeli egzekucja kosztów repatriacji,
o których mowa w art. 59 ust. 2, w trybie, o którym mowa w ust. 4, okaże
się nieskuteczna, koszty te ponosi dyrektor urzędu morskiego właściwy dla portu
macierzystego statku.”;
3)    
po art. 62 dodaje się art. 62a–62c w brzmieniu:
„Art. 62a. 1. Armator jest obowiązany
posiadać ubezpieczenie lub inne zabezpieczenie finansowe, takie jak gwarancja
ubezpieczeniowa lub bankowa lub gwarancja innej instytucji finansowej podobnej
do banku lub zakładu ubezpieczeń, odpowiedzialności na wypadek porzucenia
marynarza, zwane dalej „zabezpieczeniem finansowym na wypadek porzucenia
marynarza”.
2.
Marynarz jest uważany za porzuconego, jeżeli armator:
1)     nie pokrył
kosztów repatriacji w przypadkach określonych w ustawie, 
2)     pozostawił
marynarza bez uzasadnionych środków utrzymania lub
3)     w inny sposób
jednostronnie zaprzestał wykonywać obowiązki wynikające ze stosunku pracy,
w szczególności nie wypłacił wynagrodzenia za pracę przez okres co najmniej 2
miesięcy.
3. Środki utrzymania, o których mowa w
ust. 2 pkt 2, obejmują odpowiednie wyżywienie, zapasy wody pitnej,
zakwaterowanie, paliwo niezbędne do przetrwania na statku oraz niezbędną opiekę
medyczną.
4.
Zabezpieczenie finansowe na wypadek porzucenia marynarza obejmuje:
1)     zaległe
wynagrodzenia i inne świadczenia należne marynarzom od armatora za okres
nieprzekraczający 4 miesięcy;
2)     uzasadnione
wydatki poniesione przez marynarzy w związku z porzuceniem, w tym koszty
repatriacji, o których mowa w art. 59 ust. 2;
3)     wydatki na
zaspokojenie podstawowych potrzeb marynarzy, w szczególności na: uzasadnione
środki utrzymania, o których mowa w ust. 2 pkt 2, oraz, w razie potrzeby,
ubranie, oraz wszelkie poniesione przez marynarzy w sposób uzasadniony koszty
i opłaty związane z porzuceniem do chwili powrotu marynarzy do miejsca
wskazanego zgodnie z art. 58 ust. 2.
5. Zabezpieczenie finansowe na wypadek
porzucenia marynarza może wygasnąć przed upływem terminu, na jaki zostało udzielone,
nie wcześniej jednak niż po upływie 30 dni od dnia zawiadomienia o tym
dyrektora urzędu morskiego właściwego ze względu na port macierzysty statku
przez podmiot, który udzielił zabezpieczenia finansowego na wypadek porzucenia
marynarza.
6. W przypadku wygaśnięcia
zabezpieczenia finansowego na wypadek porzucenia marynarza zgodnie z ust. 5
armator, przed upływem terminu, o którym mowa w ust. 5, jest obowiązany uzyskać
nowe zabezpieczenie finansowe na wypadek porzucenia marynarza. 
7. Ubezpieczenie, o którym mowa w ust.
1, nie stanowi ubezpieczenia obowiązkowego w rozumieniu ustawy z dnia 22 maja
2003 r. o ubezpieczeniach obowiązkowych, Ubezpieczeniowym Funduszu Gwarancyjnym
i Polskim Biurze Ubezpieczycieli Komunikacyjnych (Dz. U. z 2016 r. poz. 2060 i
1948 oraz z 2017 r. poz. 1089).
8. Przepisów ust. 1–7 nie stosuje się do
statków o pojemności brutto (GT) mniejszej niż 200 jednostek, uprawiających
żeglugę wyłącznie na obszarach morskich Rzeczypospolitej Polskiej.
Art. 62b. 1. Dla każdego statku, o którym
mowa w art. 92 ust. 1 i 3, objętego zabezpieczeniem finansowym na wypadek
porzucenia marynarza podmiot, który go udzielił, wydaje certyfikat
potwierdzający to zabezpieczenie. Zakres informacji zawartych w certyfikacie
określa załącznik A2-I do Konwencji MLC.
2. Certyfikat, o którym mowa w ust. 1,
sporządza się w języku angielskim albo w języku polskim wraz z
tłumaczeniem na język angielski. 
3. Oryginał certyfikatu, o którym mowa w
ust. 1, przechowuje się razem z pozostałymi dokumentami statku i udostępnia
na żądanie właściwych władz lub na wniosek organizacji pracodawców i
organizacji pracowników.
4. Armator jest obowiązany zapewnić
umieszczenie kopii certyfikatu, o którym mowa w ust. 1, na statku, w widocznym
i dostępnym dla marynarzy miejscu.
Art. 62c. 1. Marynarz lub osoba przez
niego upoważniona może dochodzić roszczeń w zakresie określonym w art. 62a ust.
4 bezpośrednio od podmiotu udzielającego zabezpieczenia finansowego na wypadek
porzucenia marynarza.
2. Podmiot udzielający zabezpieczenia
finansowego na wypadek porzucenia marynarza wypłaca świadczenie niezwłocznie,
nie później jednak niż w terminie 7 dni od dnia złożenia wniosku przez
marynarza lub osobę przez niego upoważnioną.
3. Wniosek, o którym mowa w ust. 2,
zawiera wskazanie okoliczności, o których mowa w art. 62a ust. 2.
4. W przypadku gdy wyjaśnienie
okoliczności niezbędnych do ustalenia wysokości należnego marynarzowi
świadczenia nie jest możliwe w terminie 7 dni, podmiot udzielający
zabezpieczenia finansowego na wypadek porzucenia marynarza wypłaca zaliczkę na
pokrycie bieżących potrzeb marynarza. Wypłata zaliczki nie stanowi uznania
odpowiedzialności i może zostać zaliczona na poczet późniejszych kwot
wypłacanych marynarzowi na wypadek jego porzucenia.”;
4)     uchyla się art. 74;
5)    
po art. 76 dodaje się art. 76a–76c w brzmieniu:
„Art. 76a. 1. Armator jest obowiązany
posiadać ubezpieczenie lub inne zabezpieczenie finansowe, takie jak gwarancja
ubezpieczeniowa lub bankowa lub gwarancja innej instytucji finansowej podobnej
do banku lub zakładu ubezpieczeń, odpowiedzialności w zakresie, o którym mowa w
art. 73 i art. 75, zwane dalej „zabezpieczeniem finansowym odpowiedzialności
armatora”.
2. Zabezpieczenie finansowe
odpowiedzialności armatora może wygasnąć przed upływem terminu, na jaki zostało
udzielone, nie wcześniej jednak niż po upływie 30 dni od dnia zawiadomienia o
tym dyrektora urzędu morskiego właściwego ze względu na port macierzysty statku
przez podmiot, który udzielił zabezpieczenia finansowego odpowiedzialności
armatora.
3. W przypadku, o którym mowa w ust. 2,
armator niezwłocznie zapewnia umieszczenie na statku, w widocznym i dostępnym
dla marynarzy miejscu, informacji dotyczącej terminu wygaśnięcia zabezpieczenia
finansowego odpowiedzialności armatora.
4. W przypadku wygaśnięcia
zabezpieczenia finansowego odpowiedzialności armatora zgodnie z ust. 2,
armator, przed upływem terminu, o którym mowa w ust. 2, jest obowiązany uzyskać
nowe zabezpieczenie finansowe odpowiedzialności armatora. 
5. Ubezpieczenie, o którym mowa w ust. 1,
nie stanowi ubezpieczenia obowiązkowego w rozumieniu ustawy z dnia 22 maja 2003
r. o ubezpieczeniach obowiązkowych, Ubezpieczeniowym Funduszu Gwarancyjnym i
Polskim Biurze Ubezpieczycieli Komunikacyjnych.
Art. 76b. 1. Dla każdego statku objętego
zabezpieczeniem finansowym odpowiedzialności armatora podmiot, który go
udzielił, wydaje certyfikat potwierdzający to zabezpieczenie. Zakres informacji
zawartych w certyfikacie określa załącznik A4-I do Konwencji MLC.
2. Certyfikat, o którym mowa w ust. 1,
sporządza się w języku angielskim albo w języku polskim wraz z
tłumaczeniem na język angielski.
3. Oryginał certyfikatu, o którym mowa w
ust. 1, przechowuje się razem z pozostałymi dokumentami statku i
udostępnia na żądanie właściwych władz lub na wniosek organizacji pracodawców i
organizacji pracowników.
4. Armator jest obowiązany zapewnić
umieszczenie kopii certyfikatu, o którym mowa w ust. 1, na statku, w widocznym
i dostępnym dla marynarzy miejscu.
Art. 76c. 1. Marynarz, osoba przez niego
upoważniona lub uprawnieni w rozumieniu art. 93 § 4 Kodeksu pracy
członkowie rodziny marynarza mogą dochodzić roszczeń w zakresie, o którym mowa
w art. 73 i art. 75, bezpośrednio od podmiotu udzielającego zabezpieczenia
finansowego odpowiedzialności armatora. Podmiot udzielający zabezpieczenia
finansowego odpowiedzialności armatora wypłaca świadczenie niezwłocznie, nie
później jednak niż w terminie 7 dni od dnia złożenia wniosku przez marynarza,
osobę przez niego upoważnioną lub uprawnioną.
2. W przypadku gdy w wyniku długotrwałej
niezdolności do pracy będącej skutkiem choroby lub uszkodzenia ciała zachodzą
trudności w ustaleniu wysokości należnego marynarzowi świadczenia, podmiot
udzielający zabezpieczenia finansowego odpowiedzialności armatora wypłaca
zaliczkę na pokrycie bieżących potrzeb marynarza. Wypłata zaliczki nie stanowi
uznania odpowiedzialności i może zostać zaliczona na poczet późniejszych kwot
wypłacanych osobom, o których mowa w ust. 1, w zakresie, o którym mowa w
art. 73 i art. 75.
3. Wypłata świadczenia może być potwierdzona
na formularzu, którego wzór określa załącznik B4-I do Konwencji MLC.”;
6)     w
art. 89 ust. 3 otrzymuje brzmienie:
„3. Certyfikat jest wydawany na
podstawie pozytywnych wyników inspekcji warunków pracy i życia marynarzy na
statku przeprowadzonej przez organ inspekcyjny w zakresie określonym w
załączniku A5-I do Konwencji MLC.”;
7)    
art. 92 otrzymuje brzmienie:
„Art. 92. 1. Statek o pojemności brutto
(GT) co najmniej 500 jednostek, uprawiający żeglugę międzynarodową lub żeglugę pomiędzy
portami innego państwa posiada certyfikat wraz z deklaracją albo certyfikat
tymczasowy.
2. Statek, o którym mowa w ust. 1, nie
może być używany w żegludze, jeśli nie posiada certyfikatu wraz z deklaracją
albo certyfikatu tymczasowego.
3. Dla statku o pojemności brutto (GT)
mniejszej niż 500 jednostek certyfikat wraz z deklaracją albo certyfikat
tymczasowy wydaje się na wniosek armatora.
4. Certyfikat wraz z deklaracją albo
certyfikat tymczasowy wydaje się w języku polskim i angielskim.
5. Oryginał certyfikatu wraz z
deklaracją albo certyfikatu tymczasowego przechowuje się razem z pozostałymi
dokumentami statku i udostępnia na żądanie właściwych władz lub na wniosek
organizacji pracodawców i organizacji pracowników.
6. Armator jest obowiązany zapewnić
umieszczenie kopii certyfikatu wraz z deklaracją albo certyfikatu
tymczasowego na statku, w widocznym i dostępnym dla marynarzy miejscu.
7. Za przeprowadzenie inspekcji i
wydanie certyfikatu wraz z deklaracją albo certyfikatu tymczasowego jest
pobierana opłata. Opłata stanowi dochód budżetu państwa.
8. Wzór certyfikatu i dołączonej do
niego deklaracji oraz wzór certyfikatu tymczasowego określa załącznik A5-II do
Konwencji MLC.”;
8)    
po art. 93 dodaje się art. 93a w brzmieniu:
„Art. 93a. 1. Statek inny niż statek, o
którym mowa w art. 92 ust. 1 i 3, podlega inspekcji okresowej warunków pracy i
życia marynarzy na statku przeprowadzanej przez organ inspekcyjny, w zakresie
określonym w załączniku A5-I do Konwencji MLC. Inspekcję okresową przeprowadza
się nie rzadziej niż co 3 lata.
2. Organ inspekcyjny w przypadku
uzasadnionego podejrzenia, że statek nie spełnia wymagań dotyczących warunków
pracy i życia marynarzy w zakresie, o którym mowa w ust. 1, może przeprowadzić
z urzędu inspekcję doraźną.
3. Za przeprowadzenie inspekcji, o
której mowa w ust. 1, pobiera się opłatę w wysokości 1000 zł. Opłata
stanowi dochód budżetu państwa.”;
9)     w
art. 94:
a)     w
ust. 1:
−   
wprowadzenie do wyliczenia otrzymuje brzmienie:
„Statek, o którym mowa w
art. 92 ust. 1 i 3, podlega inspekcji:”,
−   
pkt 3 otrzymuje brzmienie:
„3)   odnowieniowej –
przeprowadzanej, w związku z upływem ważności certyfikatu, w celu wydania
nowego certyfikatu;”,
b)    uchyla się ust. 2;
10)   po art. 94
dodaje się art. 94a i art. 94b w brzmieniu:
„Art. 94a. Minister właściwy do spraw
gospodarki morskiej określi, w drodze rozporządzenia, tryb przeprowadzania
poszczególnych rodzajów inspekcji, o których mowa w art. 93a i art. 94, mając
na uwadze konieczność zapewnienia sprawności przeprowadzanych inspekcji, a
także prawidłowej weryfikacji spełniania warunków pracy i życia marynarzy na
statku.
Art. 94b. 1. Jeżeli inspekcja
odnowieniowa została zakończona w okresie 3 miesięcy przed dniem upływu
ważności certyfikatu, nowy certyfikat jest ważny od dnia zakończenia inspekcji
przez okres nieprzekraczający 5 lat, licząc od dnia upływu ważności
certyfikatu.
2. Jeżeli inspekcja odnowieniowa została
zakończona wcześniej niż 3 miesiące przed dniem upływu ważności certyfikatu,
nowy certyfikat jest ważny przez okres nieprzekraczający 5 lat, licząc od dnia
zakończenia inspekcji.”;
11)   po art. 110
dodaje się art. 110a w brzmieniu:
„Art.
110a. Kto, będąc armatorem:
1)     uprawia
żeglugę z naruszeniem obowiązku, o którym mowa w art. 62b ust. 4, art. 76a
ust. 3, art. 76b ust. 4, art. 92 ust. 1 lub 6,
2)    
nie poddał statku inspekcji warunków pracy i życia marynarzy, o której mowa
w art. 93a ust. 1
– podlega karze pieniężnej w
wysokości od 5000 zł do 10 000 zł.”;
12)   w art. 112
pkt 6 otrzymuje brzmienie: 
„6)   nie posiada wymaganego
zabezpieczenia finansowego na wypadek porzucenia marynarza lub zabezpieczenia
finansowego odpowiedzialności armatora”;
13)   w art. 116 w
pkt 7 dodaje się przecinek i dodaje się pkt 8 w brzmieniu:
„8)   nakłania marynarza, osobę
przez niego upoważnioną lub uprawnionego w rozumieniu art. 93 § 4 Kodeksu
pracy członka rodziny marynarza, do akceptacji świadczenia niższego niż
wynikające z art. 73 lub art. 75”;
14)   w art. 117
ust. 1 otrzymuje brzmienie:
„1. Do właściwości organów oraz trybu
wymierzania i ściągania kar pieniężnych, o których mowa w art. 110 oraz
art. 110a, stosuje się odpowiednio przepisy ustawy z dnia 21 marca 1991 r.
o obszarach morskich Rzeczypospolitej Polskiej i administracji morskiej (Dz. U.
z 2016 r. poz. 2145 oraz z 2017 r. poz. 32, 60, 785, 1215 i 1566).”.
Art. 2. W
ustawie z dnia 5 kwietnia 2002 r. o europejskich radach zakładowych (Dz. U. z
2012 r. poz. 1146 oraz z 2015 r. poz. 1240) wprowadza się następujące zmiany:
1)     w
art. 14 po ust. 1 dodaje się ust. 1a–1c w brzmieniu:
„la. Członek specjalnego zespołu
negocjacyjnego, który wchodzi w skład załogi statku morskiego, może wyznaczyć
zastępcę w celu wzięcia udziału w zebraniu z zarządem centralnym. 
1b. Zebranie zarządu centralnego ze
specjalnym zespołem negocjacyjnym planuje się w miarę możliwości tak, aby
umożliwić członkowi specjalnego zespołu negocjacyjnego lub jego zastępcy,
którzy wchodzą w skład załogi statku morskiego, udział w tym zebraniu.
1c.
Członek specjalnego zespołu negocjacyjnego lub jego zastępca, którzy wchodzą w
skład załogi statku morskiego, są uprawnieni do uczestnictwa w zebraniu zarządu
centralnego ze specjalnym zespołem negocjacyjnym:
1)     jeżeli w
czasie, gdy zebranie ma miejsce, nie przebywają oni na morzu ani w porcie w
kraju innym niż kraj, w którym przedsiębiorstwo żeglugi ma siedzibę;
2)     za
pośrednictwem nowych technologii informacyjnych i komunikacyjnych – jeżeli w
czasie, gdy zebranie ma miejsce, przebywają oni na morzu lub w porcie w kraju
innym niż kraj, w którym przedsiębiorstwo żeglugi ma siedzibę – o ile istnieje
możliwość wykorzystania tych technologii.”;
2)     w
art. 18 dodaje się ust. 3 w brzmieniu:
„3. Do określenia w porozumieniu, o
którym mowa w ust. 1, uprawnień przedstawicieli, którzy wchodzą w skład załogi statku
morskiego, stosuje się odpowiednio przepisy art. 14 ust. 1a–1c.”;
3)     w
art. 19: 
a)     w
ust. 1 w pkt 6 kropkę zastępuje się średnikiem i dodaje się pkt 7 w brzmieniu:
„7)   uprawnienia członka
europejskiej rady zakładowej, który wchodzi w skład załogi statku morskiego.”,
b)    po ust.
1b dodaje się ust. 1c w brzmieniu:
„1c. Do określenia w porozumieniu, o którym
mowa w ust. 1, uprawnień członka europejskiej rady zakładowej, który wchodzi w
skład załogi statku morskiego, stosuje się odpowiednio przepisy art. 14 ust.
1a–1c.”; 
4)    
po art. 30 dodaje się art. 30a w brzmieniu:
„Art. 30a. 1. Członek europejskiej rady
zakładowej, który wchodzi w skład załogi statku morskiego, może wyznaczyć
zastępcę w celu wzięcia udziału w zebraniu organizacyjnym lub spotkaniu z
zarządem centralnym.
2. Zebranie organizacyjne lub spotkanie
z zarządem centralnym planuje się w miarę możliwości tak, aby umożliwić
członkowi europejskiej rady zakładowej lub jego zastępcy, którzy wchodzą w
skład załogi statku morskiego, udział w tym zebraniu lub spotkaniu.
3.
Członek europejskiej rady zakładowej lub jego zastępca, którzy wchodzą
w skład załogi statku morskiego, są uprawnieni do uczestnictwa w zebraniu
organizacyjnym lub spotkaniu z zarządem centralnym:
1)     jeżeli w
czasie, gdy zebranie lub spotkanie mają miejsce, nie przebywają oni na morzu
ani w porcie w kraju innym niż kraj, w którym przedsiębiorstwo żeglugi ma
siedzibę;
2)     za
pośrednictwem nowych technologii informacyjnych i komunikacyjnych – jeżeli w
czasie, gdy zebranie lub spotkanie mają miejsce, przebywają oni na morzu lub w
porcie w kraju innym niż kraj, w którym przedsiębiorstwo żeglugi ma siedzibę –
o ile istnieje możliwość wykorzystania tych technologii.”.
Art. 3. W ustawie z dnia 13 marca
2003 r. o szczególnych zasadach rozwiązywania z pracownikami stosunków
pracy z przyczyn niedotyczących pracowników (Dz. U. z 2016 r. poz. 1474)
wprowadza się następujące zmiany:
1)     w
art. 2 po ust. 6 dodaje się ust. 6a w brzmieniu:
„6a.
W przypadku zamiaru przeprowadzenia grupowego zwolnienia dotyczącego członków
załogi statku morskiego o polskiej przynależności pracodawca przekazuje
informacje, o których mowa w ust. 6, powiatowemu urzędowi pracy właściwemu
ze względu na siedzibę armatora.”;
2)     w
art. 4 po ust. 1 dodaje się ust. 1a w brzmieniu:
„1a. W przypadku zamiaru przeprowadzenia
grupowego zwolnienia dotyczącego członków załogi statku morskiego o polskiej
przynależności pracodawca przekazuje informacje, o których mowa w ust. 1,
powiatowemu urzędowi pracy właściwemu ze względu na siedzibę armatora.”.
Art. 4. 1.
Przepisy art. 76a–76c ustawy zmienianej w art. 1 stosuje się do zabezpieczeń
finansowych odpowiedzialności w zakresie, o którym mowa w art. 73 i art. 75
ustawy zmienianej w art. 1, udzielonych od dnia wejścia w życie niniejszej
ustawy.
2. Zabezpieczenie finansowe
odpowiedzialności, o którym mowa w art. 74 ust. 1 ustawy zmienianej w art. 1 w
brzmieniu dotychczasowym, udzielone przed dniem wejścia w życie niniejszej
ustawy zachowuje ważność przez okres, na jaki zostało udzielone, jednak nie
dłużej niż do dnia 20 lutego 2018 r. 
Art. 5.
Armator statku, o którym mowa w art. 93a ustawy zmienianej w art. 1, jest
obowiązany złożyć wniosek o przeprowadzenie inspekcji okresowej, o której mowa
w art. 93a ustawy zmienianej w art. 1, w terminie 30 dni od dnia
wejścia w życie przepisów wykonawczych wydanych na podstawie art. 94a ustawy
zmienianej w art. 1.
Art. 6.
Dotychczasowe przepisy wykonawcze wydane na podstawie art. 94 ust. 2 ustawy
zmienianej w art. 1 w brzmieniu dotychczasowym, zachowują moc do dnia wejścia
w życie przepisów wykonawczych wydanych na podstawie art. 94a ustawy
zmienianej w art. 1, nie dłużej jednak niż przez okres 6 miesięcy od
dnia wejścia w życie niniejszej ustawy.
Art. 7.
Ustawa wchodzi w życie po upływie 30 dni od dnia ogłoszenia. 
 
 
 
                                                                                              
MARSZAŁEK SEJMU
 
 
 
                                                                                              
/ – / Marek Kuchciński
 







[1])   
Niniejsza ustawa wdraża dyrektywę Parlamentu Europejskiego i Rady (UE)
2015/1794 z dnia 6 października 2015 r. zmieniającą dyrektywy Parlamentu
Europejskiego i Rady 2008/94/WE, 2009/38/WE i 2002/14/WE oraz dyrektywy Rady
98/59/WE i 2001/23/WE w odniesieniu do marynarzy (Dz. Urz. UE L 263
z 08.10.2015, str. 1).


[2])    Niniejszą
ustawą zmienia się ustawy: ustawę z dnia 5 kwietnia 2002 r. o europejskich
radach zakładowych oraz ustawę z dnia 13 marca 2003 r. o szczególnych zasadach
rozwiązywania z pracownikami stosunków pracy z przyczyn niedotyczących
pracowników.
