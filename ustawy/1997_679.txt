



Dz.U. z 1994 r. Nr 86, poz. 398
                                    
                                    
                                    
                                USTAWA
                         z dnia 7 lipca 1994 r.
                                    
                  o gwarantowanych przez Skarb Państwa
                ubezpieczeniach kontraktów eksportowych
                                    
                                    
                               Rozdział 1
                            Przepisy ogólne
                                    
                                Art. 1.
1. Ustawa określa zasady ubezpieczeń kontraktów eksportowych, w wypadku 
  których wypłata odszkodowań zapewniona jest w drodze przekazywania 
  ubezpieczycielowi przez Skarb Państwa niezbędnych na ten cel środków.
2. Celem ubezpieczenia, o którym mowa w ust. 1, zwanego dalej ubezpieczeniem
  kontraktów eksportowych, jest udzielanie krajowym podmiotom gospodarczym
  ochrony na wypadek strat poniesionych w trakcie realizacji 
  kontraktu eksportowego, mogących powstać:
   1) przed wysyłką towarów lub realizacją usług,
   2) po wysyłce towarów lub zrealizowaniu usług.
                                    
                                Art. 2.
1. Ubezpieczenie kontraktów eksportowych obejmuje szkody poniesione przez 
  ubezpieczającego w wyniku niemożności wykonania kontraktu eksportowego
  bądź w wyniku niewykonania lub nienależytego wykonania kontraktu 
  przez kontrahenta zagranicznego, jeśli szkody te są następstwem zdarzeń 
  określonych jako ryzyko niehandlowe, tj:
   1) ryzyko polityczne,
   2) ryzyko katastrofalne,
   3) ryzyko przewlekłej zwłoki w wypełnieniu zobowiązań płatniczych przez 
     zagranicznego dłużnika publicznego, tj. taki podmiot, do którego nie 
     mają zastosowania przepisy prawa upadłościowego, obowiązujące w 
     kraju dłużnika.
2. Ryzyko polityczne obejmuje:
   1) ogłoszenie powszechnego moratorium płatniczego przez rząd państwa 
     dłużnika lub państwa uczestniczącego w regulowaniu należności,
   2) wydanie lub zmianę aktów prawnych lub decyzji rządu, bądź innego organu
     państwowego państwa dłużnika lub państwa trzeciego, które uczestniczy
     w realizacji kontraktu, uniemożliwiających wykonanie kontraktu 
     lub świadczenie zamówionych usług,
   3) wprowadzenie zakazu transferu należności w walucie płatności lub zakazu
     wymiany waluty narodowej na walutę płatności,
   4) odmowę dokonania zapłaty z przyczyn nie związanych z wykonaniem 
     kontraktu, gdy dłużnikiem jest państwo, dłużnik publiczny lub inny dłużnik,
     za którego poręczyło państwo,
   5) przepisy prawne lub decyzje Rządu Rzeczypospolitej Polskiej w zakresie
     handlu zagranicznego, które uniemożliwiają realizację kontraktu lub 
     świadczenie zamówionych usług,
   6) wybuch poza granicami Rzeczypospolitej Polskiej działań wojennych, 
     powstania, rewolucji, zamieszek, przewlekłych masowych strajków,
   7) ogłoszenie aktów nacjonalizacji.
3. Ryzyko katastrofalne obejmuje następujące klęski żywiołowe:
   1) trzęsienie ziemi,
   2) wybuch wulkanu,
   3) cyklon,
   4) tajfun,
   5) powódź,
   6) gwałtowny przypływ morski,
   7) pożary o rozmiarach katastrofalnych.
4. Ryzyko przewlekłej zwłoki oznacza opóźnienie w zapłacie przez kontrahenta
  zagranicznego wynoszące co najmniej dwa miesiące od upływu ustalonego
  w kontrakcie terminu płatności.
                                Art. 3.
1. Ubezpieczenie kontraktów eksportowych dotyczyć może również ryzyka o 
  charakterze handlowym, jeśli kontrakt zawarty jest na warunkach kredytu 
  powyżej jednego roku.
2. Ubezpieczenie kontraktów eksportowych w zakresie ryzyka handlowego 
  obejmuje stwierdzoną niewypłacalność oraz przewlekłą zwłokę kontrahenta 
  zagranicznego.
                                    
                                Art. 4.
W sytuacjach uzasadnionych ważnym interesem gospodarczym Rada Ministrów,
w drodze uchwały, może wyrazić zgodę na ubezpieczenia kontraktów 
eksportowych od innego ryzyka niż wymienione w art. 2 i 3.
                               Rozdział 2
                         Przepisy szczegółowe.
                                    
                                Art. 5.
1. Ubezpieczanie  kontraktów  eksportowych na  warunkach  określonych niniejszą
  ustawą powierza się Korporacji Ubezpieczeń Kredytów Eksportowych,
  Spółce Akcyjnej, zwanej dalej Korporacją.
2. Ustawa budżetowa, z zastrzeżeniem art. 18, określa limit do wysokości którego
  mogą być w danym roku ubezpieczane kontrakty eksportowe, a także 
  przewidywane na dany rok wypłaty ze środków budżetu państwa z tytułu:
   1) poręczeń kredytów zaciągniętych przez Korporację stosownie do art. 13 
     ust. 2 pkt 1,
   2) pożyczek udzielonych Korporacji z budżetu państwa stosownie do art. 
     13 ust. 2 pkt 2.
3. Korporacja prowadzi ubezpieczenie kontraktów eksportowych w imieniu 
  własnym.
                                Art. 6.
Z ubezpieczenia kontraktów eksportowych, z zastrzeżeniem art. 5 ust. 2, mogą 
korzystać:
   1) krajowe - w rozumieniu przepisów dewizowych - podmioty gospodarcze
     dokonujące eksportu krajowych towarów i usług, 
   2) jednostki finansujące kontrakty eksportowe realizowane przez podmioty 
     określone w pkt 1.
                                Art. 7.
Rada Ministrów w terminie do 30 listopada każdego roku określa szczegółowe 
zasady działalności Korporacji na rok następny, w zakresie objętym niniejszą 
ustawą, a w szczególności:
   1) rodzaje kontraktów, które mogą być objęte ubezpieczeniem od ryzyka 
     niehandlowego,
   2) rodzaje kontraktów, które mogą być objęte ubezpieczeniem od ryzyka 
     handlowego,
   3) wytyczne w zakresie ustalania wysokości stawek za ubezpieczenie 
     kontraktów eksportowych.
   
                                Art. 8.
1. Minister Finansów w porozumieniu z Ministrem Współpracy Gospodarczej 
  z Zagranicą ustala, w drodze zarządzenia, tabelę klasyfikacji krajów  w zależności
  od stopnia ryzyka, o którym mowa w art. 2 i 3.
2. Minister Finansów w porozumieniu z Ministrem Współpracy Gospodarczej 
  z Zagranicą oraz Ministrem Przemysłu i Handlu określa, w drodze rozporządzenia,
  minimalny procentowy udział składników pochodzenia krajowego 
  w eksportowanym produkcie finalnym, umożliwiający uznanie tego produktu
  za krajowy.
                                Art. 9.
1. Ogólne warunki ubezpieczenia kontraktów eksportowych zatwierdza Minister
  Finansów na wniosek Korporacji.
2. Taryfę stawek za ubezpieczenie kontraktów eksportowych opracowaną 
  przez Korporację na podstawie wytycznych Rady Ministrów zatwierdza Minister
  Finansów, po zasięgnięciu opinii  Ministra Współpracy Gospodarczej 
  z Zagranicą.
                                Art. 10.
1. Rozliczenia finansowe związane z ubezpieczeniem kontraktów eksportowych 
  prowadzone są przez Korporację na wyodrębnionym rachunku bankowym.
2. Na rachunku, o którym mowa w ust. 1, gromadzone są:
   1) składki z tytułu ubezpieczenia kontraktów eksportowych, 
   2) kwoty uzyskane w wyniku postępowań windykacyjnych i regresowych,
   3) odsetki od środków gromadzonych na tym rachunku,
   4) środki pieniężne określone w art. 13 ust. 2,
   5) odsetki od lokat wolnych środków,
   6) środki przekazane przez Ministra Finansów zgodnie z art. 19.
3. Środki zgromadzone na wyodrębnionym rachunku bankowym nie stanowią 
  przychodu Korporacji w rozumieniu przepisów o podatku dochodowym od 
  osób prawnych.
4. Korporacja za zgodą Ministra Finansów może dokonywać lokaty wolnych 
  środków; środki uzyskane z dochodów od tych lokat wpływają na rachunek, 
  o którym mowa w ust. 1.
5. Nadwyżka środków na rachunku, o którym mowa w ust. 1, na wniosek Ministra
  Finansów jest przekazywana do budżetu państwa.
6. W przypadku ogłoszenia upadłości Korporacji środki pieniężne zgromadzone
  na rachunku, o którym mowa w ust. 1, nie wchodzą do masy upadłościowej;
  środki te Minister Finansów przeznacza na zaspokojenie zawartych 
  przez Korporację umów ubezpieczenia kontraktów eksportowych, zaś nadwyżkę
  przekazuje do budżetu państwa.
                                Art. 11.
1. W razie powstania szkody objętej ubezpieczeniem ubezpieczający zobowiązany
  jest bez nieuzasadnionej zwłoki udzielić Korporacji wszelkich wiadomości
  oraz przedstawia dokumenty i inne dowody niezbędne do ustalenia 
  okoliczności powstania szkody i jej rozmiarów.
2. W razie wątpliwości, czy powstała szkoda jest następstwem ryzyka określonego
  w art. 2-4, ciężar udowodnienia tego faktu spoczywa na ubezpieczającym.
                                Art. 12.
1. Z chwilą zapłaty odszkodowania ubezpieczeniowego na Korporację przechodzą
  wszelkie wierzytelności oraz inne prawa przysługujące ubezpieczającemu
  w stosunku do kontrahenta  zagranicznego lub jego poręczycieli z tytułu
  niemożności wykonania kontraktu eksportowego oraz utraty należności 
  powstałej w wyniku realizacji kontraktu eksportowego lub udzielenia kredytu
  na jego realizację.
2. Ubezpieczający zobowiązany jest przekazać Korporacji dokumenty i informacje
  oraz dokonać innych czynności potrzebnych dla skutecznego dochodzenia
  praw, o których mowa w ust. 1, przez Korporację.
3. Zrzeczenie się przez ubezpieczającego, bez zgody Korporacji, wierzytelności 
  i praw, o których  mowa w ust. 1, zwalnia Korporację od obowiązku zapłaty 
  odszkodowania.
                                Art. 13.
1. Wypłata odszkodowań z tytułu umów ubezpieczenia kontraktów eksportowych
  następuje z rachunku, o którym mowa w art. 10 ust. 1.
2. Wypłata odszkodowań przez Korporację gwarantowana jest przez Skarb 
  Państwa poprzez:
   1) poręczenie przez Ministra Finansów w imieniu Skarbu Państwa kredytu 
     bankowego zaciąganego przez Korporację,
   2) udzielanie pożyczek ze środków budżetu państwa.
3. Minister Finansów może w szczególnie uzasadnionych wypadkach umorzyć 
  pożyczkę, o której mowa w ust. 2 pkt 2.
4. Do poręczeń, o których mowa w ust. 2 pkt 1, nie stosuje się art. 23 ustawy z 
  dnia 5 stycznia 1991 r. - Prawo budżetowe (Dz.U. z 1993 Nr 72, poz. 344).
5. Rada Ministrów może, w drodze rozporządzenia, określić warunki i tryb 
  udzielania poręczeń oraz udzielania i umarzania pożyczek, o których mowa 
  w ust. 2 i 3.
                                Art. 14.
Za prowadzenie działalności  ubezpieczeniowej określonej niniejszą ustawą 
Korporacji przysługuje prowizja. Wysokość prowizji i sposób jej finansowania 
określa umowa między Ministrem Finansów a Korporacją.
                                Art. 15.
1. Nadzór nad działalnością Korporacji w zakresie ubezpieczenia kontraktów 
  eksportowych sprawuje Minister Finansów na zasadach określonych niniejszą
  ustawą.
2. Tryb sprawowania nadzoru, o którym mowa w ust. 1, określa regulamin 
  opracowany przez Ministra Finansów i zatwierdzony przez Radę Ministrów.
                                Art. 16.
1. Korporacja przedstawia okresowe sprawozdania o stanie rachunku, o którym
  mowa w art. 10 ust. 1, zawartych ubezpieczeniach kontraktów eksportowych
  i dokonanych wypłatach odszkodowań :
   1) kwartalne - Ministrowi Finansów oraz Ministrowi Współpracy Gospodarczej
     z Zagranicą,
   2) roczne - Radzie Ministrów, po uzyskaniu opinii Ministra Finansów i 
     Ministra Współpracy Gospodarczej z Zagranicą.
2. Zakres, formę i terminy składania sprawozdań oraz kontrolowanie ich prawidłowości
  określa, w drodze zarządzenia, Minister Finansów w porozumieniu
  z Ministrem Współpracy Gospodarczej z Zagranicą.
                               Rozdział 3
                    Przepisy przejściowe i końcowe.
                                Art. 17.
Do umów ubezpieczenia kontraktów eksportowych uregulowanych niniejszą 
ustawą nie stosuje się przepisów:
   1) art. 807 § 1, art. 810 oraz art. 811 Kodeksu cywilnego,
   2) ustawy z dnia 28 lipca 1990 r. o działalności ubezpieczeniowej (Dz.U. 
     Nr 59, poz. 344, z 1993 r. Nr 5, poz. 21 i Nr 44, poz. 201 oraz z 1994 r. 
     Nr 4, poz. 17).
                                Art. 18.
1. Ustala się limit ubezpieczenia kontraktów eksportowych na rok 1994 w wysokości
  25 bilionów złotych.
2. Środki uzyskane z tytułu dotychczas prowadzonej, w porozumieniu z Ministrem
  Finansów, działalności w zakresie ubezpieczania kontraktów eksportowych
  od ryzyka niehandlowego Korporacja przekaże na rachunek, o którym
  mowa w art. 10 ust. 1.
                                Art. 19.
Minister Finansów może przekazać Korporacji środki będące w jego dyspozycji
z tytułu umów dwustronnych zawartych z państwami - uczestnikami Polskiego
Funduszu Stabilizacyjnego.
                                Art. 20.
Minister Finansów może przekazać Korporacji, na wydzielony rachunek, środki
uzyskane z Unii Europejskiej lub z innych źródeł na wspieranie eksportu do 
krajów rozwijających się z przeznaczeniem na finansowanie przedsięwzięć eksportowych
według zasad ustalonych między rządem Rzeczypospolitej Polskiej 
a darczyńcą.
                                Art. 21.
Ustawa wchodzi w życie po upływie 14 dni od dnia ogłoszenia.
