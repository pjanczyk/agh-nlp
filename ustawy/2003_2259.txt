



Dz.U. z 2003 r. Nr 228, poz. 2259
                                        
                                        
                                        
                                   U S T A W A
                            z dnia 12 grudnia 2003 r.
                                        
                         o zmianie ustawy - Prawo wodne
                                        
                                        
                                     Art. 1.
W ustawie z dnia 18 lipca 2001 r. - Prawo wodne (Dz.U. Nr 115, poz. 1229, z
późn. zm.)[1] wprowadza się następujące zmiany:
1) w art. 45 w ust. 3 w pkt 5 kropkę na końcu zastępuje się przecinkiem i
  dodaje się pkt 6 w brzmieniu:
   "6) zróżnicowanie w czasie warunków, jakie należy spełnić przy wprowadzaniu
     do wód ścieków zawierających substancje szczególnie szkodliwe dla
     środowiska wodnego, powodujące zanieczyszczenie wód, które powinno być
     eliminowane (wykaz I).";
2) po art. 45 dodaje się art. 45a w brzmieniu:
       "Art. 45a. Warunki, jakie należy spełnić przy wprowadzaniu do urządzeń
              kanalizacyjnych ścieków zawierających substancje szczególnie
              szkodliwe dla środowiska wodnego określone na podstawie art. 45
              ust. 1 pkt 1, określają przepisy o zbiorowym zaopatrzeniu w wodę
              i zbiorowym odprowadzaniu ścieków.";
3) art. 49 otrzymuje brzmienie:
      "Art. 49. 1. Badania i ocenę jakości wód powierzchniowych w zakresie
             elementów fizycznych, chemicznych i biologicznych oraz wód
             podziemnych w zakresie elementów fizycznych i chemicznych dokonuje
             się w ramach państwowego monitoringu środowiska.
         2. Wojewódzki inspektor ochrony środowiska wykonuje badania oraz ocenę
           jakości wód powierzchniowych i podziemnych w zakresie określonym w
           ust. 1.
         3. Gdy jest to uzasadnione specyfiką badań, obowiązki dotyczące
           prowadzenia badań oraz przeprowadzenia oceny jakości wód
           powierzchniowych i podziemnych w zakresie określonym w ust. 1
           wykonuje Główny Inspektor Ochrony Środowiska.
         4. Minister właściwy do spraw gospodarki wodnej w porozumieniu z
           ministrem właściwym do spraw środowiska określi, w drodze
           rozporządzenia, sposób oceny stanu wód powierzchniowych i
           podziemnych, uwzględniający:
           1) klasyfikację:
             a) elementów fizycznych i chemicznych, biologicznych,
               hydrologicznych i morfologicznych uwzględniającą warunki
               referencyjne różnych typów wód powierzchniowych,
             b) ekologicznego stanu wód powierzchniowych uwzględniającą
               klasyfikację elementów, o których mowa w
               lit. a,
             c) elementów  fizycznych i chemicznych oraz zasobów wód w
             odniesieniu do wód podziemnych,
           2) sposób interpretacji wyników,
           3) sposób prezentacji jakości poszczególnych elementów klasyfikacji
             wód oraz oceny stanu wód,
           4) częstotliwość dokonywania ocen jakości poszczególnych elementów
             oraz stanu wód.
         5. Minister, wydając rozporządzenie, o którym mowa w ust. 4, będzie
           się kierować istniejącym stanem rozpoznania procesów zachodzących w
           środowisku wodnym oraz dostępnymi wynikami pomiarów i badań.";
4) po art. 49 dodaje się art. 49a w brzmieniu:
      "Art. 49a. 1. Minister właściwy do spraw gospodarki wodnej w porozumieniu
             z ministrem właściwym do spraw środowiska określi, w drodze
             rozporządzenia, sposób prowadzenia monitoringu wód
             powierzchniowych oraz podziemnych, uwzględniający:
           1) kryteria wyznaczania wód powierzchniowych i podziemnych objętych
             monitoringiem,
           2) kryteria wyznaczania punktów pomiarów i badań,
           3) zakres i częstotliwość badań poszczególnych elementów,
           4) metodyki referencyjne oraz warunki zapewnienia jakości badań.
         2. Minister, wydając rozporządzenie, o którym mowa w ust. 1, będzie
           się kierować analizą dotychczas funkcjonującego systemu monitoringu
           wód powierzchniowych oraz podziemnych. W zakresie metodyk
           referencyjnych oraz warunków jakości badań tych wód minister będzie
           się kierować obowiązującymi w tym zakresie przepisami prawa Unii
           Europejskiej.";
5) art. 164 otrzymuje brzmienie:
      "Art. 164. 1. Spółki wodne, z zastrzeżeniem ust. 2, oraz związki wałowe
             są formami organizacyjnymi, które nie działają w celu osiągnięcia
             zysku, zrzeszają osoby fizyczne lub prawne i mają na celu
             zaspokajanie wskazanych ustawą potrzeb w dziedzinie gospodarowania
             wodami.
         2. Spółki wodne, zapewniając zaspokojenie potrzeb zrzeszonych w nich
           osób w dziedzinie gospodarowania wodami, mogą podejmować prowadzenie
           działalności umożliwiającej osiągnięcie zysku netto. Osiągnięty zysk
           netto przeznacza się wyłącznie na cele statutowe spółki wodnej.
         3. Spółki wodne mogą być tworzone w szczególności do wykonywania,
           utrzymywania oraz eksploatacji urządzeń służących do:
           1) zapewnienia wody dla ludności, w tym uzdatniania i dostarczania
             wody,
           2) ochrony wód przed zanieczyszczeniem, w tym odprowadzania i
             oczyszczania ścieków,
           3) ochrony przed powodzią,
           4) melioracji wodnych oraz prowadzenia racjonalnej gospodarki na
             terenach zmeliorowanych,
           5) wykorzystywania wody do celów przeciwpożarowych,
           6) utrzymywania wód.
         4. Do prowadzenia działalności, o której mowa w ust. 3 pkt 1 i 2,
           stosuje się odpowiednio przepisy art. 8-10 i 12 oraz przepisy wydane
           na podstawie art. 11 i 13 ustawy z dnia 7 czerwca 2001 r. o
           zbiorowym zaopatrzeniu w wodę i zbiorowym odprowadzaniu ścieków.
         5. Z zastrzeżeniem ust. 6, spółki wodne mogą korzystać z pomocy
           państwa oraz jednostek samorządu terytorialnego, w formie dotacji
           podmiotowych z budżetu państwa oraz dotacji z budżetu jednostki
           samorządu terytorialnego, przeznaczonych w szczególności na bieżące
           utrzymanie wód i urządzeń wodnych oraz realizację inwestycji,
           udzielanych zgodnie z przepisami ustawy o finansach publicznych.
         6. Przepisów ust. 5 nie stosuje się do spółki wodnej prowadzącej
           działalność, o której mowa w ust. 2, polegającą na uzdatnianiu i
           dostarczaniu wody dla ludności oraz na odprowadzaniu i oczyszczaniu
           ścieków.
         7. Udzielenie spółce wodnej, wykonującej urządzenia melioracji
           wodnych, pomocy, o której mowa w ust. 5, może nastąpić wówczas, gdy
           obszar przewidziany do melioracji stanowi zwarty kompleks, zasięg
           oraz projekt techniczny melioracji zostały uzgodnione z wojewodą, a
           udział własny członków spółki odpowiada co najmniej kwocie
           wyliczonej zgodnie z art. 74 oraz przepisami wydanymi na podstawie
           art. 78 ust. 1.
         8. Spółki wodne mogą łączyć się w związki spółek wodnych.
         9. Do związków spółek wodnych stosuje się odpowiednio przepisy
           dotyczące spółek wodnych, z tym że prawa i obowiązki przysługujące
           wobec spółek wodnych staroście w stosunku do związków spółek wodnych
           wykonuje marszałek województwa.
         10. Związki wałowe mogą być tworzone do wykonywania i utrzymywania
           wałów przeciwpowodziowych wraz z urządzeniami wodnymi stanowiącymi
           ich wyposażenie.
         11. Przepisy dotyczące spółek wodnych i ich związków stosuje się
           odpowiednio do związków wałowych.";
6) w art. 166 w ust. 1 po pkt 3 dodaje się pkt 3a w brzmieniu:
      "3a) zasady ustalania należności za dostarczanie wody oraz odprowadzanie
         i oczyszczanie ścieków, w przypadku prowadzenia działalności, o której
         mowa w art. 164 ust. 2,";
7) w art. 170 uchyla się ust. 4;
8) w art. 171 ust. 1 otrzymuje brzmienie:
     "1. Jeżeli osoby fizyczne lub osoby prawne niebędące członkami spółki
       wodnej oraz jednostki organizacyjne nieposiadające osobowości prawnej
       odnoszą korzyści z urządzeń spółki lub przyczyniają się do
       zanieczyszczenia wody, dla której ochrony spółka została utworzona,
       obowiązane są do ponoszenia świadczeń na rzecz spółki.";
9) po art. 171 dodaje się art. 171a w brzmieniu:
   "Art. 171a. Dostarczanie wody oraz odprowadzanie i oczyszczanie ścieków, w
           przypadku prowadzenia działalności, o której mowa w art. 164 ust. 2,
           odbywa się na podstawie umowy zawartej między spółką wodną
           a zainteresowanym podmiotem.";
10) w art. 173 w ust. 1 po pkt 2 dodaje się pkt 2a w brzmieniu:
      "2a) ustalanie wysokości należności za dostarczanie wody oraz
         odprowadzanie i oczyszczanie ścieków, w przypadku prowadzenia
         działalności, o której mowa w art. 164 ust. 2,";
11) uchyla się art. 212;
12) art. 213 otrzymuje brzmienie:
    "Art. 213. 1. Z dniem 1 stycznia 2006 r. pracownicy zatrudnieni w
             dotychczasowym Biurze Gospodarki Wodnej stają się pracownikami
             Krajowego Zarządu.
         2. Z dniem 1 stycznia 2006 r. stosunek pracy pracowników, o których
           mowa w ust. 1, nawiązany na innej podstawie niż umowa o pracę,
           przekształca się w stosunek pracy na podstawie umowy o pracę.
         3. Z dniem 1 stycznia 2006 r. mienie znajdujące się w użytkowaniu
           Biura Gospodarki Wodnej staje się mieniem Krajowego Zarządu.";
13) w art. 217:
   a) ust. 5 otrzymuje brzmienie:
     "5. W terminie 10 lat od dnia wejścia w życie ustawy, w stosunku do jezior
       zaliczonych do wód, o których mowa w art. 14 ust. 5, uprawnienia Skarbu
       Państwa wykonuje Agencja Nieruchomości Rolnych, na warunkach określonych
       przepisami ustawy z dnia 19 października 1991 r. o gospodarowaniu
       nieruchomościami rolnymi Skarbu Państwa (Dz.U. z 2001 r. Nr 57, poz.
       603, z późn. zm.)[2].",
   b) po ust. 5 dodaje się ust. 5a w brzmieniu:
      "5a. Do dnia 31 grudnia 2005 r. w stosunku do jezior zaliczanych do wód,
         o których mowa w art. 11 ust. 1 pkt 2 i 4, uprawnienia Skarbu Państwa
         w zakresie rybactwa śródlądowego wykonuje Agencja Nieruchomości
         Rolnych, na warunkach określonych przepisami ustawy z dnia 19
         października 1991 r. o gospodarowaniu nieruchomościami rolnymi Skarbu
         Państwa.",
   c) ust. 6 otrzymuje brzmienie:
     "6. Po upływie terminu, o którym mowa w ust. 5a, w miejsce Agencji
       Nieruchomości Rolnych w umowy dotyczące wykonywania rybactwa
       śródlądowego wstępuje z mocy prawa dyrektor regionalnego zarządu
       gospodarki wodnej.";
14) art. 218a otrzymuje brzmienie:
    "Art. 218a. 1. Do dnia 31 grudnia 2005 r. określone w ustawie zadania i
              kompetencje Prezesa Krajowego Zarządu Gospodarki Wodnej wykonuje
              minister właściwy do spraw gospodarki wodnej.
            2. Do dnia 31 grudnia 2005 r. należności i opłaty, o których mowa w
              art. 142, stanowią dochód środka specjalnego ministra właściwego
              do spraw gospodarki wodnej, przeznaczonego na cele określone w
              art. 152.
            3. Do dnia 31 grudnia 2005 r. wydatki, o których mowa w art. 99
              ust. 1 i art. 109 ust. 2, pokrywane są z części budżetu państwa
              będącej w dyspozycji ministra właściwego do spraw gospodarki
              wodnej.";
15) po art. 218a dodaje się art. 218b w brzmieniu:
      "Art. 218b. Przepis art. 45 ust. 3 pkt 6 stosuje się do dnia 31 grudnia
             2007 r.";
16) art. 220 otrzymuje brzmienie:
    "Art. 220. Ustawa wchodzi w życie z dniem 1 stycznia 2002 r., z wyjątkiem:
           1) art. 2 ust. 3, który wchodzi w życie z dniem 1 stycznia 2004 r.,
           2) art. 89, który wchodzi w życie z dniem 1 stycznia 2006 r.".
                                     Art. 2.
1. Ustanowione na podstawie ustawy z dnia 24 października 1974 r. - Prawo wodne
  (Dz.U. Nr 38, poz. 230, z 1980 r. Nr 3, poz. 6, z 1983 r. Nr 44, poz. 201, z
  1989 r. Nr 26, poz. 139 i Nr 35, poz. 192, z 1990 r. Nr 34, poz. 198 i Nr 39,
  poz. 222, z 1991 r. Nr 32, poz. 131 i Nr 77, poz. 335, z 1993 r. Nr 40,
  poz. 183, z 1994 r. Nr 27, poz. 96, z 1995 r. Nr 47, poz. 243, z 1996 r. Nr
  106, poz. 496, z 1997 r. Nr 47, poz. 299, Nr 88, poz. 554 i Nr 133, poz. 885,
  z 1998 r. Nr 106, poz. 668, z 2000 r. Nr 12, poz. 136, Nr 89, poz. 991, Nr
  109, poz. 1157 i Nr 120, poz. 1268 oraz z 2001 r. Nr 5, poz. 43, Nr 72, poz.
  747, Nr 100, poz. 1085 i Nr 125, poz. 1368) strefy ochronne ujęć wody stają
się strefami ochronnymi ujęć wody w rozumieniu przepisów ustawy, o której
  mowa w art. 1.
2. Postępowania administracyjne wszczęte w przedmiocie stref ochronnych ujęć
  wody, o których mowa w ust. 1, umarza się z dniem wejścia w życie niniejszej
  ustawy.
                                        
                                     Art. 3.
Dotychczasowe przepisy wykonawcze wydane na podstawie art. 45 ust. 1 pkt 1 i 3
ustawy, o której mowa w art. 1, zachowują moc do czasu wydania nowych przepisów
wykonawczych, jednak nie dłużej niż przez okres 6 miesięcy od dnia wejścia w
życie niniejszej ustawy.
                                        
                                     Art. 4.
Dotychczasowe przepisy wykonawcze wydane na podstawie art. 45 ust. 1 pkt 2 i
ust. 2 ustawy, o której mowa w art. 1, zachowują moc do czasu wydania nowych
przepisów wykonawczych.
                                        
                                     Art. 5.
Dotychczasowe przepisy wykonawcze wydane na podstawie art. 49 ust. 4 ustawy, o
której mowa w art. 1, zachowują moc do dnia 1 stycznia 2005 r.
                                        
                                     Art. 6.
Ustawa wchodzi w życie z dniem ogłoszenia z mocą od dnia 30 grudnia 2003 r., z
wyjątkiem art. 1 pkt 3 i 4, które wchodzą w życie z dniem 1 stycznia 2005 r.
_______________________________
[1]   Zmiany wymienionej ustawy zostały ogłoszone w Dz.U. z 2001 r. Nr 154,  poz.
1803,  z  2002 r. Nr 113, poz. 984, Nr 130, poz. 1112, Nr 233, poz.  1957  i  Nr
238,  poz. 2022 oraz z 2003 r. Nr 80, poz. 717, Nr 165, poz. 1592 i Nr 190, poz.
1865.
[2] Zmiany tekstu jednolitego wymienionej ustawy zostały ogłoszone w Dz.U. z 2001
r.  Nr  115, poz. 1229, Nr 122, poz. 1323 i Nr 154, poz. 1793 i 1800, z 2002  r.
Nr  25, poz. 253, Nr 74, poz. 676 i Nr 155, poz. 1287 oraz z 2003 r. Nr 6,  poz.
64, Nr 49, poz. 408, Nr 64, poz. 592, Nr 80, poz. 721 i Nr 122, poz. 1143.
