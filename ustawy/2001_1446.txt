



Dz.U. z 2001 r. Nr 129, poz. 1446                  
                                        
                                        
                                        
                                     USTAWA
                            z dnia 6 września 2001 r.
                                        
                 o regulacji rynku mleka i przetworów mlecznych
                                        
                                        
                                   Rozdział 1
                                 Przepisy ogólne
                                        
                                     Art. 1.
1. Ustawa określa zasady regulacji rynku mleka i przetworów mlecznych, w tym:
   1) kwotowania krajowej produkcji mleka,
   2) zakupu i sprzedaży interwencyjnej niektórych przetworów mlecznych,
   3) stosowania dopłat do przechowywania, przetwórstwa i konsumpcji przetworów
     mlecznych.
2. Ustawa określa także organizację i kompetencje Komisji Porozumiewawczej do
  Spraw Mleka i Przetworów Mlecznych.
                                        
                                     Art. 2.
Użyte w ustawie określenia oznaczają:
   1) Agencja - Agencję Rynku Rolnego,
   2) gospodarstwo rolne - grunty rolne wraz z gruntami leśnymi, budynkami lub
     ich częściami, urządzeniami i inwentarzem, jeżeli stanowią lub mogą
     stanowić zorganizowaną całość gospodarczą, oraz prawami i obowiązkami
     związanymi z prowadzeniem gospodarstwa rolnego,
   3) mleko - surowe mleko krowie,
   4) dostawca hurtowy - osobę fizyczną, osobę prawną lub jednostkę
     organizacyjną nieposiadającą osobowości prawnej, prowadzącą produkcję
     mleka w posiadanym gospodarstwie rolnym i sprzedającą je podmiotom
     skupującym,
   5) dostawca bezpośredni - osobę fizyczną, osobę prawną lub jednostkę
     organizacyjną nieposiadającą osobowości prawnej, prowadzącą produkcję
     mleka w posiadanym gospodarstwie rolnym i wprowadzającą do obrotu
     przetwory z tego mleka przeznaczone do bezpośredniego spożycia,
   6) rok referencyjny - okres od dnia 1 kwietnia 2002 r. do dnia 31 marca 2003
     r.,
   7) rok kwotowy - okres od dnia 1 kwietnia danego roku kalendarzowego do dnia
     31 marca następnego roku kalendarzowego, z zastrzeżeniem art. 41,
   8) referencyjna zawartość tłuszczu - średnią ważoną zawartość tłuszczu w
     mleku wyprodukowanym i wprowadzonym do obrotu przez dostawców hurtowych i
     dostawców bezpośrednich w roku referencyjnym, w skali kraju,
   9) zakład przetwórczy - zakład, w którym dokonuje się przerobu mleka na
     przetwory mleczne,
  10) podmiot skupujący - osobę fizyczną, osobę prawną lub jednostkę
     organizacyjną nieposiadającą osobowości prawnej, prowadzącą działalność w
     zakresie skupu mleka od dostawców hurtowych,
  11) przetwory mleczne - mleko spożywcze, odtłuszczone mleko płynne
     przeznaczone do skarmiania zwierząt lub produkcji mieszanek paszowych,
     odtłuszczone mleko w proszku, maślankę, jogurt, kefir oraz inne produkty
     poddane procesowi fermentacji lub zakwaszenia mleka, niezawierające
     dodatku w postaci cukru lub innych substancji słodzących, niezawierające
     substancji smakowych lub zapachowych i niezawierające dodatku w postaci
     owoców, w tym orzechów lub kakao, oraz masło, bezwodny tłuszcz mleczny,
     sery długo dojrzewające,
  12) Komisja Porozumiewawcza - Komisję Porozumiewawczą do Spraw Mleka i
     Przetworów Mlecznych utworzoną na podstawie art. 37.
                                        
                                     Art. 3.
1. Do postępowania w sprawach indywidualnych związanych z kwotowaniem krajowej
  produkcji mleka, rozstrzyganych przez Prezesa Agencji oraz dyrektora oddziału
  terenowego Agencji, stosuje się przepisy Kodeksu postępowania
  administracyjnego, jeżeli przepisy ustawy nie stanowią inaczej.
2. Do działalności prowadzonej przez Agencję na podstawie ustawy nie stosuje
  się przepisów o przeciwdziałaniu praktykom monopolistycznym i ochronie
  interesów konsumentów.
3. Do przetargów przeprowadzanych przez Agencję na podstawie ustawy nie stosuje
  się przepisów o zamówieniach publicznych.
                                        
                                   Rozdział 2
                           Kwotowanie produkcji mleka
                                        
                                     Art. 4.
1. Wprowadza się kwotowanie krajowej produkcji mleka.
2. Przepis ust. 1 nie dotyczy mleka wyprodukowanego na własne potrzeby, w tym
  na cele żywienia zwierząt.
3. Kwotowanie, o którym mowa w ust. 1, polega na określeniu:
   1) maksymalnej ilości mleka o referencyjnej zawartości tłuszczu, jaka może
     być wyprodukowana w kraju i wprowadzona do obrotu w roku kwotowym, zwanej
     dalej "krajową kwotą mleczną",
   2) maksymalnej ilości mleka o referencyjnej zawartości tłuszczu, jaka może
     być wyprodukowana i wprowadzona do obrotu w roku kwotowym przez
     poszczególnych dostawców hurtowych i dostawców bezpośrednich, zwanej dalej
     "indywidualną kwotą mleczną".
4. Rada Ministrów określi, w drodze rozporządzenia, krajową kwotę mleczną z
  podziałem na kwotę mleczną przeznaczoną dla dostawców hurtowych, kwotę
  mleczną przeznaczoną dla dostawców bezpośrednich oraz krajową rezerwę
  krajowej kwoty mlecznej, o której mowa w art. 9, biorąc za podstawę ilość
  mleka wyprodukowanego w kraju i wprowadzonego do obrotu w roku referencyjnym
  oraz przewidywany wzrost popytu na mleko i przetwory mleczne.
                                        
                                     Art. 5.
Mleko może być wprowadzone do obrotu przez dostawcę hurtowego, a przetwory
mleczne przez dostawcę bezpośredniego wyłącznie w ramach przyznanej mu
indywidualnej kwoty mlecznej.
                                     Art. 6.
1. Indywidualną kwotę mleczną przyznaje się:
   1) dostawcy hurtowemu - w wysokości proporcjonalnej do ilości mleka
     sprzedanego podmiotom skupującym w roku referencyjnym i średniej ważonej
     zawartości tłuszczu w tym mleku,
   2) dostawcy bezpośredniemu - w wysokości proporcjonalnej do:
     a) ilości mleka wykorzystanego do produkcji przetworów mlecznych
       przeznaczonych do bezpośredniego spożycia, wprowadzonych do obrotu w
       roku referencyjnym, lub
     b) ilości krów mlecznych posiadanych w gospodarstwie w roku referencyjnym
       oraz średniej wydajności mleka od krowy w kraju podanej przez Prezesa
       Głównego Urzędu Statystycznego za rok poprzedzający rok przydzielenia
       kwot.
2. Indywidualne kwoty mleczne zostaną przyznane po uwzględnieniu wielkości kwot
  mlecznych ustalonych zgodnie z art. 4 ust. 4.
3. Decyzje w sprawie przyznania indywidualnych kwot mlecznych, o których mowa w
  ust. 1, dyrektorzy oddziałów terenowych Agencji wydadzą w terminie do dnia 31
  stycznia 2004 r.
4. Od decyzji, o której mowa w ust. 3, przysługuje odwołanie do Prezesa
  Agencji.
5. Dostawcy hurtowi i dostawcy bezpośredni złożą, w terminie do dnia 31
  października 2003 r., wnioski o przyznanie im indywidualnych kwot mlecznych
  do dyrektorów oddziałów terenowych Agencji, właściwych ze względu na
  położenie gospodarstwa rolnego, w którym prowadzona jest produkcja mleka.
6. Wniosek o wydanie decyzji w sprawie przyznania indywidualnej kwoty mlecznej
  obejmuje:
   1) w przypadku dostawcy hurtowego:
     a) nazwę dostawcy hurtowego (w przypadku osoby fizycznej imię i nazwisko
       oraz numery PESEL i NIP),
     b) status prawny posiadanego gospodarstwa rolnego,
     c) adres dostawcy hurtowego (w przypadku osoby fizycznej miejsce
       zamieszkania),
     d) siedzibę dostawcy,
     e) wielkość powierzchni użytków rolnych gospodarstwa rolnego w hektarach,
     f) określenie ilości mleka sprzedanego podmiotom skupującym w roku
       referencyjnym i średniej ważonej zawartości tłuszczu w tym mleku,
     g) wysokość kwoty będącej przedmiotem wniosku oraz referencyjną zawartość
       tłuszczu,
     h) nazwy podmiotów skupujących, którym dostawca zamierza sprzedawać mleko
       w ramach przyznanej mu indywidualnej kwoty mlecznej, wraz z określeniem
       ilości mleka dla każdego z podmiotów skupujących,
   2) w przypadku dostawcy bezpośredniego:
     a) nazwę dostawcy bezpośredniego (w przypadku osoby fizycznej imię i
       nazwisko oraz numery PESEL i NIP),
     b) status prawny posiadanego gospodarstwa rolnego,
     c) siedzibę dostawcy (w przypadku osoby fizycznej miejsce zamieszkania),
     d) adres gospodarstwa rolnego,
     e) wielkość powierzchni użytków rolnych gospodarstwa rolnego w hektarach,
     f) informacje o ilości mleka przeznaczonego na potrzeby własne
       gospodarstwa, w tym na cele żywienia zwierząt w roku referencyjnym,
     g) informacje o ilości mleka wykorzystanego do produkcji przetworów
       mlecznych przeznaczonych do bezpośredniego spożycia, wprowadzonych do
       obrotu w roku referencyjnym, albo
     h) informacje o ilości krów mlecznych posiadanych w gospodarstwie w roku
       referencyjnym.
7. Do wniosku zawierającego dane, o których mowa w ust. 6 pkt 1 lit. f) i pkt 2
  lit. g), należy dołączyć dowody sprzedaży lub inne dokumenty potwierdzające
  wprowadzenie do obrotu mleka bądź przetworów mlecznych, albo oświadczenie o
  ilości krów posiadanych w gospodarstwie w roku referencyjnym.
8. Podmioty skupujące obowiązane są do przesłania, do dnia 31 października 2003
  r., do dyrektorów właściwych oddziałów terenowych Agencji informacji o ilości
  skupionego mleka oraz średniej ważonej zawartości tłuszczu w mleku skupionym
  w roku referencyjnym od każdego dostawcy.
9. Dyrektorzy oddziałów terenowych Agencji po przyznaniu indywidualnych kwot
  mlecznych poinformują niezwłocznie podmioty skupujące o ilości mleka, które
  dostawcy hurtowi zamierzają sprzedawać tym podmiotom.
                                     Art. 7.
1. Warunkiem wykonywania działalności przez podmiot skupujący jest wpisanie
  tego podmiotu, na jego wniosek, do rejestru podmiotów skupujących
  prowadzonego przez Agencję.
2. Wpisu do rejestru, o którym mowa w ust. 1, dokonuje Prezes Agencji po
  stwierdzeniu, że wnioskodawca:
   1) dysponuje systemem informatycznym gwarantującym prawidłowe prowadzenie
     ewidencji i przekazywanie informacji, o których mowa w ust. 5, lub posiada
     dostęp do takiego systemu,
   2) dysponuje systemem badania zawartości tłuszczu w mleku albo posiada
     dostęp do systemu.
3. Wniosek o wpis do rejestru podmiotów skupujących zawiera:
   1) nazwę, numer NIP oraz adres siedziby wnioskodawcy (w przypadku osoby
     fizycznej imię i nazwisko, numery PESEL i NIP oraz miejsce zamieszkania),
   2) wskazanie miejsca wykonywania działalności w zakresie skupu mleka,
   3) opis systemu informatycznego, o którym mowa w ust. 2 pkt 1,
   4) zaświadczenia o spełnianiu przez wnioskodawcę warunków weterynaryjnych i
     sanitarnych określonych w odrębnych przepisach.
4. Zaprzestanie wykonywania przez podmiot skupujący działalności podlega
  zgłoszeniu do rejestru nie później niż w ciągu 3 dni od zaprzestania skupu.
5. Podmioty skupujące są obowiązane do:
   1) prowadzenia ewidencji ilości mleka skupowanego od poszczególnych
     dostawców hurtowych i zawartości tłuszczu w tym mleku,
   2) przekazywania dyrektorom oddziałów terenowych Agencji, właściwym ze
     względu na miejsce położenia gospodarstwa rolnego, w którym prowadzona
     jest produkcja mleka, w terminie do 14 dnia miesiąca następującego po
     upływie danego miesiąca:
     a) miesięcznych informacji o łącznej ilości mleka skupionego od dostawców
       hurtowych, przeliczonego na mleko o referencyjnej zawartości tłuszczu, z
       podaniem średniej ważonej zawartości tłuszczu w tym mleku,
     b) informacji o stosunku ilości mleka skupionego od początku roku
       kwotowego do ilości mleka, o której mowa w art. 6 ust. 8,
     c) informacji o zmianach ilości mleka, o której mowa w art. 6 ust. 8,
       powstałych w wyniku zmian, o których mowa w art. 8 ust. 2,
   3) przekazywania dostawcy hurtowemu, w terminie do 14 dnia miesiąca
     następującego po upływie danego miesiąca, informacji o ilości mleka
     skupionego od niego od początku roku kwotowego, przeliczonego na mleko o
     referencyjnej zawartości tłuszczu, z podaniem średniej ważonej zawartości
     tłuszczu w tym mleku.
6. Podmiot skupujący jest obowiązany przechowywać przez 3 lata dokumentację
  związaną z prowadzeniem ewidencji, o której mowa w ust. 5 pkt 1, oraz kopie
  informacji, o których mowa w ust. 5 pkt 2 i 3.
7. Prezes Agencji, w drodze decyzji, odmawia wpisania wnioskodawcy do rejestru
  podmiotów skupujących, jeżeli nie spełnia on wymagań, o których mowa w ust. 2
  i 3.
8. Prezes Agencji, w drodze decyzji, wykreśla podmiot skupujący z rejestru
  podmiotów skupujących, jeżeli podmiot ten:
   1) przestał spełniać wymogi niezbędne do wpisu lub
   2) nie spełnia obowiązków wynikających z ustawy.
9. Od decyzji, o których mowa w ust. 7 i 8, przysługuje odwołanie do ministra
  właściwego do spraw rynków rolnych.
10. Minister właściwy do spraw rynków rolnych określi, w drodze rozporządzenia,
  metody pobierania próbek mleka do badań oraz metody ich oceny, biorąc pod
  uwagę rzetelność transakcji handlowych.
                                        
                                     Art. 8.
1. Podmiot skupujący może kupować mleko wyłącznie od dostawców hurtowych
  posiadających przyznane indywidualne kwoty mleczne.
2. W przypadku zmiany podmiotu skupującego dostawca hurtowy jest obowiązany
  niezwłocznie powiadomić dyrektora właściwego oddziału terenowego Agencji o
  wyborze podmiotu skupującego oraz ilości mleka, jaką zamierza sprzedać temu
  podmiotowi.
3. Jeżeli zmiana, o której mowa w ust. 2, następuje częściej niż raz w roku
  kwotowym, dyrektor oddziału terenowego Agencji, w drodze decyzji, zmniejsza
  każdorazowo dostawcy indywidualną kwotę mleczną o 5% z przeznaczeniem na
  powiększenie krajowej rezerwy krajowej kwoty mlecznej.
4. Decyzji, o której mowa w ust. 3, nie wydaje się, jeżeli zmiana podmiotu
  skupującego nastąpiła z przyczyny niezależnej od dostawcy hurtowego, a w
  szczególności w wyniku działania siły wyższej lub likwidacji podmiotu
  skupującego.
5. Dostawca hurtowy, w terminie 7 dni od dnia rozpoczęcia sprzedaży mleka
  nowemu podmiotowi skupującemu, jest obowiązany przedłożyć temu podmiotowi
  zaświadczenie, wydane przez dotychczasowy podmiot skupujący, o ilości mleka
  skupionego od tego dostawcy hurtowego w danym roku kwotowym, przeliczonego na
  mleko o referencyjnej zawartości tłuszczu.
6. Zaświadczenie, o którym mowa w ust. 5, podmiot skupujący jest obowiązany
  wydać dostawcy hurtowemu, na jego wniosek, w terminie nie dłuższym niż 5 dni.
7. W przypadku nieprzedłożenia zaświadczenia w terminie, o którym mowa w ust.
  5, podmiot skupujący wstrzymuje kupno mleka od dostawcy hurtowego, chyba że
  nieprzedłożenie zaświadczenia w terminie nastąpiło z przyczyn niezależnych od
  dostawcy hurtowego.
                                        
                                     Art. 9.
1. Prezes Agencji przydziela limity z krajowej rezerwy krajowej kwoty mlecznej
  oddziałom terenowym Agencji zgodnie z zasadami określonymi przez Komisję
  Porozumiewawczą.
2. Jeżeli Komisja Porozumiewawcza nie określi do dnia 1 kwietnia 2004 r. zasad,
  o których mowa w ust. 1, Prezes Agencji przydzieli te limity, mając na
  względzie restrukturyzację bazy surowcowej oraz rozwój mleczarstwa.
3. Krajowa rezerwa krajowej kwoty mlecznej może być przeznaczona w
  szczególności na:
   1) przyznanie lub zwiększenie indywidualnych kwot mlecznych rolnikom
     rozpoczynającym lub rozwijającym produkcję mleka w posiadanych przez nich
     gospodarstwach rolnych,
   2) przyznanie lub zwiększenie indywidualnych kwot mlecznych dostawcom
     hurtowym lub dostawcom bezpośrednim specjalizującym się w produkcji mleka,
   3) uwzględnienie odwołań, o których mowa w art. 6 ust. 4,
   4) zabezpieczenie przed ewentualnym przekroczeniem krajowej kwoty mlecznej.
                                    Art. 10.
1. W przypadku zbycia gospodarstwa rolnego przez dostawcę hurtowego lub
  dostawcę bezpośredniego przyznane im prawo do indywidualnej kwoty mlecznej
  przechodzi na nabywcę tego gospodarstwa.
2. Jeżeli przejście prawa do indywidualnej kwoty mlecznej następuje w trakcie
  trwania roku kwotowego, wysokość kwoty, którą może wykorzystać nabywca do
  końca tego roku, jest równa wysokości kwoty niewykorzystanej przez zbywcę.
3. Dyrektor oddziału terenowego Agencji, właściwego ze względu na miejsce
  położenia gospodarstwa rolnego, stwierdza przejście prawa do indywidualnej
  kwoty mlecznej na nabywcę gospodarstwa rolnego, o którym mowa w ust. 1, oraz
  wielkość kwoty do wykorzystania, o której mowa w ust. 2, w drodze decyzji,
  wydawanej na wniosek nabywcy tego gospodarstwa.
                                        
                                    Art. 11.
1. Prawo do przyznanej indywidualnej kwoty mlecznej lub jej części może być
  zbywane lub wydzierżawiane, w drodze umowy, wyłącznie posiadaczowi
  gospodarstwa rolnego.
2. Umowa, o której mowa w ust. 1, powinna być zawarta w formie pisemnej i dla
  swej ważności wymaga zarejestrowania przez dyrektora oddziału terenowego
  Agencji, właściwego ze względu na miejsce położenia gospodarstwa.
3. Umowa zbycia może być zawarta wyłącznie z posiadaczem gospodarstwa rolnego
  położonego na obszarze działania oddziału terenowego Agencji, w którym
  zarejestrowany jest dostawca hurtowy zbywający kwotę.
4. Umowa dzierżawy na dany rok kwotowy jest zawierana, nie później niż do dnia
  31 stycznia tego roku kwotowego, wyłącznie pomiędzy posiadaczami kwot
  mlecznych sprzedającymi mleko temu samemu podmiotowi skupującemu.
5. Dostawca hurtowy jest obowiązany niezwłocznie powiadomić podmiot skupujący o
  zbyciu lub wydzierżawieniu przyznanej mu indywidualnej kwoty mlecznej lub jej
  części.
6. Zbywca indywidualnej kwoty mlecznej nie może otrzymać kwoty z rezerwy, o
  której mowa w art. 9, przed upływem 5 lat od dnia zbycia.
                                        
                                    Art. 12.
1. Prawo do przyznanej indywidualnej kwoty mlecznej jest przedmiotem
  dziedziczenia, z tym że dziedziczy je osoba, która odziedziczyła gospodarstwo
  rolne. W przypadku braku spadkobierców prawo do indywidualnej kwoty mlecznej
  dziedziczy Skarb Państwa.
2. Do czasu wydania prawomocnego postanowienia sądu o stwierdzeniu nabycia
  spadku po spadkodawcy będącym dostawcą hurtowym lub dostawcą bezpośrednim
  uprawnienia spadkobierców do indywidualnej kwoty mlecznej wykonuje
  upoważniony przez nich spadkobierca.
3. Spadkobierca, o którym mowa w ust. 2, jest obowiązany, w terminie 3 miesięcy
  od dnia otwarcia spadku, przedstawić dokument dotyczący upoważnienia
  dyrektorowi oddziału terenowego Agencji, właściwemu ze względu na miejsce
  zamieszkania spadkodawcy.
4. W terminie 3 miesięcy od dnia uprawomocnienia się postanowienia sądu o
  stwierdzeniu nabycia spadku osoba, o której mowa w ust. 1, jest obowiązana
  powiadomić o tym dyrektora oddziału terenowego Agencji, właściwego ze względu
  na miejsce położenia gospodarstwa rolnego.
                                        
                                    Art. 13.
Następca prawny osoby prawnej będącej dostawcą hurtowym lub dostawcą
bezpośrednim jest obowiązany powiadomić dyrektora oddziału terenowego Agencji,
właściwego ze względu na miejsce położenia gospodarstwa rolnego tej osoby, o
nabyciu prawa do indywidualnej kwoty mlecznej, w terminie 3 miesięcy od dnia
nabycia tego prawa.
                                        
                                    Art. 14.
1. W przypadku wykorzystania przez dostawcę hurtowego lub dostawcę
  bezpośredniego przyznanej mu indywidualnej kwoty mlecznej poniżej 70%
  dyrektor oddziału terenowego Agencji, w drodze decyzji, może zmniejszyć
  indywidualną kwotę mleczną o jej niewykorzystaną część, chyba że
  niewykorzystanie kwoty spowodowane było działaniem siły wyższej lub innymi
  niezależnymi od dostawcy hurtowego lub dostawcy bezpośredniego przyczynami
  albo prawo do indywidualnej kwoty mlecznej zostało wydzierżawione.
2. Od decyzji, o której mowa w ust. 1, przysługuje odwołanie do Prezesa
  Agencji.
3. Część, o którą zmniejszono indywidualną kwotę mleczną, powiększa krajową
  rezerwę krajowej kwoty mlecznej.
                                    Art. 15.
1. W przypadku przekroczenia krajowej kwoty mlecznej dostawca hurtowy lub
  dostawca bezpośredni, który wprowadził do obrotu mleko lub przetwory mleczne
  w ilości przekraczającej przysługującą mu indywidualną kwotę mleczną w danym
  roku kwotowym, jest obowiązany do wniesienia na wyodrębniony rachunek Agencji
  kwoty pieniężnej, zwanej dalej "opłatą", w wysokości stanowiącej iloczyn:
   1) ilości mleka wprowadzonego do obrotu ponad przysługującą mu indywidualną
     kwotę mleczną, w tym mleka wykorzystanego do produkcji przetworów
     mlecznych, przeliczonego na mleko o referencyjnej zawartości tłuszczu,
   2) różnicy liczby 1 i krajowego współczynnika realokacji okreęlonego na
     podstawie art. 19 ust. 2,
   3) 115% docelowej ceny mleka określonej na podstawie art. 29 ust. 1.
2. Na poczet opłaty dostawca hurtowy jest obowiązany do wnoszenia zaliczki w
  wysokości 30 gr za każdy litr mleka przeliczonego na mleko o referencyjnej
  zawartości tłuszczu, wprowadzony do obrotu ponad przysługującą mu
  indywidualną kwotę mleczną.
                                    Art. 16.
1. Zaliczka, o której mowa w art. 15 ust. 2, jest obliczana przez podmiot
  skupujący i potrącana przy zapłacie należności za mleko sprzedane przez
  dostawcę hurtowego, od dnia stwierdzenia przez podmiot skupujący
  przekroczenia przez danego dostawcę przysługującej mu indywidualnej kwoty
  mlecznej.
2. Podmioty skupujące przekazują kwoty pobranych zaliczek na poczet opłaty, w
  terminie do 14 dnia miesiąca następującego po miesiącu, w którym pobrano
  zaliczki, na wyodrębniony rachunek oddziału terenowego Agencji, właściwego ze
  względu na miejsce zamieszkania albo siedzibę podmiotu skupującego.
                                    Art. 17.
1. W terminie określonym w art. 16 ust. 2 podmioty skupujące są obowiązane
  przesłać:
   1) dostawcom hurtowym - imienne informacje o ilości kupionego od nich mleka,
     przeliczonego na mleko o referencyjnej zawartości tłuszczu, ponad
     przysługującą im indywidualną kwotę mleczną oraz o łącznej kwocie
     potrąconych zaliczek,
   2) dyrektorowi oddziału terenowego Agencji, właściwego ze względu na miejsce
     zamieszkania albo siedzibę podmiotu skupującego - zbiorcze zestawienia,
     które zawierają dane o łącznej ilości mleka, przeliczonego na mleko o
     referencyjnej zawartości tłuszczu, kupionego od poszczególnych dostawców
     hurtowych ponad przysługujące im indywidualne kwoty mleczne oraz łączną
     kwotę potrąconych zaliczek.
2. W terminie do dnia 15 maja roku następującego po roku kwotowym podmioty
  skupujące są obowiązane przesłać:
   1) dostawcom hurtowym imienne informacje o łącznej ilości mleka skupionego
     od nich w danym roku kwotowym, z podaniem średniej ważonej zawartości
     tłuszczu w tym mleku, przeliczonego na mleko o referencyjnej zawartości
     tłuszczu, a także o pobranych i przekazanych na rachunek oddziału
     terenowego Agencji zaliczkach na poczet opłaty,
   2) dyrektorowi oddziału terenowego Agencji, o którym mowa w ust. 1 pkt 2,
     imienne informacje o łącznej ilości mleka skupionego w danym roku kwotowym
     od dostawców hurtowych, z podaniem średniej ważonej zawartości tłuszczu w
     tym mleku, przeliczonego na mleko o referencyjnej zawartości tłuszczu, a
     także o pobranych i przekazanych na rachunek oddziału terenowego Agencji
     zaliczkach na poczet opłaty.
                                        
                                    Art. 18.
1. Dostawcy bezpośredni prowadzą rejestr, w którym wpisuje się ilości:
   1) wyprodukowanego mleka,
   2) mleka wykorzystanego do produkcji przetworów przeznaczonych do
     bezpośredniego spożycia, wprowadzonych do obrotu.
2. W terminie 30 dni po upływie danego roku kwotowego dostawcy bezpośredni są
  obowiązani do przekazywania dyrektorom oddziałów terenowych Agencji,
  właściwych ze względu na miejsce zamieszkania albo siedzibę dostawcy,
  rocznych informacji o ilości mleka:
   1) wykorzystanego do produkcji przetworów mlecznych przeznaczonych do
     bezpośredniego spożycia, wprowadzonych do obrotu, przeliczonego na mleko o
     referencyjnej zawartości tłuszczu,
   2) wykorzystanego do produkcji przetworów mlecznych przeznaczonych do
     bezpośredniego spożycia, wprowadzonego do obrotu ponad indywidualną kwotę
     mleczną.
3. Dostawca bezpośredni jest obowiązany do przechowywania dowodów sprzedaży lub
  innych dokumentów potwierdzających wprowadzenie do obrotu przetworów
  mlecznych przez okres 3 lat.
4. Dostawca bezpośredni traci prawo do indywidualnej kwoty mlecznej, jeżeli nie
  spełnił obowiązków, o których mowa w ust. 1-3.
5. Dyrektor oddziału terenowego Agencji wydaje decyzję w sprawie utraty prawa
  do indywidualnej kwoty mlecznej. Od decyzji w sprawie utraty prawa do
  indywidualnej kwoty mlecznej przysługuje odwołanie do Prezesa Agencji.
6. Minister właściwy do spraw rynków rolnych określi, w drodze rozporządzenia,
  wzór rejestru, o którym mowa w ust. 1, szczegółowe zasady jego prowadzenia
  oraz wzór informacji rocznej, o której mowa w ust. 2, mając na uwadze
  potrzebę zapewnienia bieżącej informacji o stopniu wykorzystania krajowej
  kwoty mlecznej.
                                    Art. 19.
1. Prezes Agencji na podstawie informacji, o których mowa w art. 17 ust. 2 pkt
  2 oraz art. 18 ust. 2, ustala stopień wykorzystania krajowej kwoty mlecznej i
  informuje o nim ministra właściwego do spraw rynków rolnych.
2. W przypadku przekroczenia krajowej kwoty mlecznej minister właściwy do spraw
  rynków rolnych określi, w drodze rozporządzenia, krajowy współczynnik
  realokacji stanowiący iloraz sumy niewykorzystanych indywidualnych kwot
  mlecznych i krajowej rezerwy krajowej kwoty mlecznej oraz sumy przekroczeń
  indywidualnych kwot mlecznych.
                                        
                                    Art. 20.
1. Rozliczenia wykorzystania poszczególnych indywidualnych kwot mlecznych,
  zaliczek na poczet opłaty oraz ustalenia wysokości opłaty za dany rok kwotowy
  od dostawców hurtowych, po uwzględnieniu współczynnika realokacji, dokonują
  podmioty skupujące w terminie do dnia 1 czerwca roku następującego po
  zakończeniu danego roku kwotowego.
2. W wyniku rozliczenia, o którym mowa w ust. 1, dostawca hurtowy:
   1) otrzymuje zwrot kwot wpłaconych w ramach zaliczek, jeżeli krajowa kwota
     mleczna nie została przekroczona,
   2) otrzymuje zwrot części kwot wpłaconych w ramach zaliczek, jeżeli należna
     opłata jest niższa od sumy kwot wpłaconych tytułem zaliczek,
   3) jest obowiązany do zapłaty określonej kwoty pieniężnej tytułem dopłaty do
     należnej opłaty, jeżeli opłata ta jest wyższa niż suma kwot wpłaconych
     tytułem zaliczek.
3. Kwotę z tytułu zwrotu zaliczek, o których mowa w ust. 2 pkt 1, lub jej
  części, o której mowa w ust. 2 pkt 2, dyrektor właściwego oddziału terenowego
  Agencji przekazuje dostawcy hurtowemu za pośrednictwem podmiotu skupującego w
  terminie do dnia 1 września roku następującego po zakończeniu danego roku
  kwotowego, z tym że środki z tego tytułu muszą się znaleźć na rachunku
  podmiotu skupującego 30 dni przed upływem tego terminu.
4. W przypadkach, o których mowa w ust. 2 pkt 1 i 2, dyrektor oddziału
  terenowego Agencji potrąca kwotę stanowiącą 3% wpłaconej zaliczki lub jej
  części.
5. W przypadku, o którym mowa w ust. 2 pkt 3, podmiot skupujący w imieniu
  dostawcy hurtowego jest obowiązany wpłacić dopłatę z tytułu należnej opłaty
  na rachunek oddziału terenowego Agencji, właściwego ze względu na miejsce
  położenia gospodarstwa, w którym produkowane jest mleko, w terminie do dnia
  31 lipca roku następującego po zakończeniu danego roku kwotowego.
6. W odniesieniu do dostawców bezpośrednich rozliczeń, o których mowa w ust. 1,
  dokonuje dyrektor oddziału terenowego Agencji, właściwego ze względu na
  miejsce położenia gospodarstwa, w którym produkowane jest mleko, w terminie
  do dnia 1 czerwca roku następującego po zakończeniu danego roku kwotowego.
7. Dostawca bezpośredni obowiązany jest wpłacić należną kwotę z tytułu
  przekroczenia przyznanej mu indywidualnej kwoty mlecznej na rachunek oddziału
  terenowego Agencji, właściwego ze względu na miejsce położenia gospodarstwa,
  w którym produkowane jest mleko, w ciągu 1 miesiąca od dnia otrzymania
  decyzji dyrektora oddziału terenowego Agencji nakazującej wniesienie należnej
  opłaty.
8. Od decyzji, o których mowa w ust. 4 i 7, przysługuje odwołanie do Prezesa
  Agencji.
9. Na wniosek dostawcy hurtowego dyrektor oddziału terenowego Agencji może
  przedłużyć termin wpłaty należności, o której mowa w ust. 5, lub rozłożyć tę
  należność na raty.
10. W sprawach nieuregulowanych w ust. 1-4 i 6 oraz w art. 15, 16 i 18 ust. 3 i
  4 do opłaty i zaliczek na poczet opłaty stosuje się odpowiednio przepisy
  Działu III ustawy z dnia 29 sierpnia 1997 r. - Ordynacja podatkowa (Dz.U. Nr
  137, poz. 926 i Nr 160, poz. 1083, z 1998 r. Nr 106, poz. 668 oraz z 1999 r.
  Nr 11, poz. 95 i Nr 92, poz. 1062, z 2000 r. Nr 94, poz. 1037, Nr 116, poz.
  1216, Nr 120, poz. 1268 i Nr 122, poz. 1315 oraz z 2001 r. Nr 16, poz. 166,
  Nr 39, poz. 459 i Nr 42, poz. 475).
                                    Art. 21.
1. Wpływy z tytułu opłat, wynikające z rozliczeń, o których mowa w art. 20 ust.
  1, Agencja przekazuje na rachunek dochodów budżetu państwa w terminie do dnia
  1 września roku następującego po zakończeniu danego roku kwotowego.
2. Środki pochodzące z potrąceń, o których mowa w art. 20 ust. 4, oraz z
  oprocentowania wpłat z tytułu zaliczek zwracanych dostawcom hurtowym Agencja
  przeznacza na fundusz promocji, o którym mowa w art. 39.
                                     Art. 22.
1. Dyrektor oddziału terenowego Agencji prowadzi rejestr dostawców hurtowych i
  dostawców bezpośrednich, którym przysługują indywidualne kwoty mleczne, zwany
  dalej "rejestrem dostawców".
2. Rejestr dostawców może być prowadzony w formie elektronicznych nośników
  informacji.
3. Rejestr dostawców zawiera:
   1) nazwy, numery NIP oraz adresy siedzib dostawców hurtowych i dostawców
     bezpośrednich (w przypadku osób fizycznych imiona i nazwiska, numery PESEL
     i NIP oraz miejsca zamieszkania),
   2) numery dostawców hurtowych i numery dostawców bezpośrednich
     niepowtarzalne w skali kraju, nadane przez dyrektora oddziału terenowego
     Agencji przy wpisie do rejestru,
   3) wielkość indywidualnych kwot mlecznych przysługujących poszczególnym
     dostawcom hurtowym i dostawcom bezpośrednim,
   4) numery decyzji, na podstawie których przyznano indywidualne kwoty
     mleczne,
   5) informacje o podstawie, z której wynika prawo dostawcy hurtowego lub
     dostawcy bezpośredniego do indywidualnej kwoty mlecznej, jeżeli prawo to
     nie wynika z decyzji, o której mowa w pkt 4.
4. Wszelkie zmiany danych, o których mowa w ust. 3, wymagają zgłoszenia do
  rejestru dostawców.
5. Dla każdego dostawcy hurtowego i dostawcy bezpośredniego prowadzi się
  oddzielne akta rejestrowe, które obejmują dokumenty stanowiące podstawę
  wpisu, w tym dokumenty, o których mowa w art. 10 ust. 3 i art. 11 ust. 2,
  oraz inne dokumenty składane dyrektorowi oddziału terenowego na podstawie
  przepisów ustawy.
6. Minister właściwy do spraw rynków rolnych określi, w drodze rozporządzenia:
   1) wzory formularzy do przekazywania informacji, o których mowa w art. 7
     ust. 5 pkt 2 i 3 oraz w art. 17 ust. 1 pkt 1 i ust. 2, a także zestawień,
     o których mowa w art. 17 ust. 1 pkt 2,
   2) sposób prowadzenia ewidencji, o której mowa w art. 7 ust. 5 pkt 1,
   3) szczegółowe zasady prowadzenia rejestru podmiotów skupujących i rejestru
     dostawców.
                                    Art. 23.
1. Agencja sprawuje nadzór nad przestrzeganiem przepisów ustawy przez dostawców
  hurtowych, dostawców bezpośrednich i podmioty skupujące w zakresie
  wykonywania przez te podmioty obowiązków związanych z kwotowaniem produkcji
  mleka, a w szczególności w zakresie zgodnego z prawem:
   1) wykonywania prawa do indywidualnej kwoty mlecznej,
   2) zbywania i wydzierżawiania prawa do indywidualnej kwoty mlecznej,
   3) prowadzenia ewidencji, o której mowa w art. 7 ust. 5 pkt 1,
   4) przekazywania informacji, o których mowa w art. 7 ust. 5 pkt 2 i 3, art.
     17 ust. 1 pkt 1 i ust. 2 oraz art. 18 ust. 2, a także zestawień, o których
     mowa w art. 17 ust. 1 pkt 2.
2. W ramach nadzoru, o którym mowa w ust. 1, upoważnieni przez Prezesa Agencji
  pracownicy Agencji lub inne upoważnione osoby mają prawo:
   1) wstępu do pomieszczeń kontrolowanych podmiotów,
   2) żądać pisemnych lub ustnych informacji związanych z przedmiotem kontroli,
   3) żądać okazywania i udostępniania dokumentów związanych z przedmiotem
     kontroli,
   4) pobierać nieodpłatnie próbki do badań na zawartość tłuszczu w mleku.
                                        
                                   Rozdział 3
                  Zakup interwencyjny i sprzedaż interwencyjna
                                        
                                    Art. 24.
1. Agencja może dokonywać interwencyjnego zakupu i interwencyjnej sprzedaży
  masła i odtłuszczonego mleka w proszku.
2. Przetwory mleczne, o których mowa w ust. 1, produkowane są wyłącznie z
  surowców krajowych.
3. Minister właściwy do spraw rynków rolnych określi, w drodze rozporządzenia,
  wymagania co do jakości przetworów mlecznych, o których mowa w ust. 1, mając
  na względzie ich przydatność do długotrwałego przechowywania.
4. Agencja dokonuje zakupu lub sprzedaży przetworów mlecznych, o których mowa w
  ust. 1, wyprodukowanych w zakładach przetwórczych wpisanych do rejestru
  zakładów prowadzonego przez Agencję. Rejestr zakładów jest jawny.
5. Wpisu do rejestru zakładów dokonuje Prezes Agencji na wniosek zakładu
  przetwórczego po przedłożeniu przez ten zakład zaświadczenia powiatowego
  lekarza weterynarii o spełnieniu warunków weterynaryjnych określonych w
  przepisach odrębnych.
6. Rejestr zakładów zawiera:
   1) nazwę zakładu przetwórczego i adres siedziby,
   2) numer NIP,
   3) numer identyfikacyjny niepowtarzalny w skali kraju, nadany przez Prezesa
     Agencji przy wpisie do rejestru.
                                        
                                    Art. 25.
1. Agencja dokonuje zakupu interwencyjnego masła na rynku, jeżeli cena rynkowa
  masła, w okresie kolejnych 7 dni, jest niższa niż 92% ceny interwencyjnej
  masła.
2. Agencja dokonuje zakupu, o którym mowa w ust. 1, w drodze przetargu.
3. Cena masła zakupywanego przez Agencję w ramach interwencji:
   1) nie może być niższa niż 90% ceny interwencyjnej masła,
   2) obejmuje koszty dostarczenia masła do magazynów wskazanych przez
     Agencję na odległość nie większą niż określona na podstawie art. 28.
4. Jeżeli masło jest dostarczane do magazynów wskazanych przez Agencję
  położonych w odległości większej od ustalonej na podstawie art. 28, Agencja
  pokrywa koszty transportu ponad tę odległość.
5. Jednorazowa partia zakupu interwencyjnego masła nie może być mniejsza niż 10
  ton.
6. Interwencyjny zakup masła jest zawieszany, jeżeli cena rynkowa masła w
  okresie kolejnych 7 dni jest równa lub wyższa od 92% ceny interwencyjnej
  masła.
                                        
                                    Art. 26.
1. Agencja dokonuje zakupu interwencyjnego odtłuszczonego mleka w proszku na
  rynku w okresie od dnia 15 maja do 31 października danego roku w ramach
  limitu zakupów interwencyjnych, określonego przez Radę Ministrów.
2. Agencja dokonuje zakupu, o którym mowa w ust. 1, po cenach interwencyjnych.
3. W przypadku powstania na rynku mleka i przetworów mlecznych sytuacji
  wskazującej na wystąpienie nierównowagi rynkowej, po wykorzystaniu limitu
  zakupów interwencyjnych odtłuszczonego mleka w proszku, Agencja może
  dokonywać dalszych zakupów interwencyjnych tego mleka w drodze przetargów.
  Przedmiotem przetargu jest wysokość ceny zakupu.
4. Cena, o której mowa w ust. 2, obejmuje koszty dostarczenia odtłuszczonego
  mleka w proszku do magazynów wskazanych przez Agencję na odległość nie
  większą niż określona na podstawie art. 28
5. Jeżeli odtłuszczone mleko w proszku jest dostarczane do magazynów wskazanych
  przez Agencję położonych w odległości większej od ustalonej na podstawie art.
  28, Agencja pokrywa koszty transportu ponad tę odległość.
6. Jednorazowa partia zakupu interwencyjnego odtłuszczonego mleka w proszku nie
  może być mniejsza niż 40 ton.
7. Rada Ministrów określa corocznie w terminie do 31 marca, w drodze
  rozporządzenia, limit zakupów interwencyjnych odtłuszczonego mleka w proszku
  na następny rok kwotowy, mając na względzie zapewnienie stabilizacji rynku
  mleka i przetworów mlecznych.
                                        
                                    Art. 27.
1. Masło i odtłuszczone mleko w proszku zakupione przez Agencję w ramach zakupu
  interwencyjnego mogą być sprzedawane:
   1) na rynku krajowym,
   2) za granicę - na podstawie odrębnych przepisów.
2. Decyzje o sprzedaży przetworów mlecznych, o których mowa w ust. 1 pkt 1,
  podejmuje Prezes Agencji po zasięgnięciu opinii Komisji Porozumiewawczej.
3. Sprzedaż przetworów mlecznych, o których mowa w ust. 1, odbywa się w drodze
  przetargów.
4. Cena wywoławcza masła i odtłuszczonego mleka w proszku sprzedawanego przez
  Agencję na rynek krajowy nie może być niższa niż cena interwencyjna.
5. Ceny rynkowe masła i odtłuszczonego mleka w proszku są to ceny masła i
  odtłuszczonego mleka w proszku ogłaszane przez ministra właściwego do spraw
  rynków rolnych na podstawie ustawy z dnia 30 marca 2001 r. o rolniczych
  badaniach rynkowych (Dz.U. Nr 42, poz. 471).
                                        
                                    Art. 28.
Minister właściwy do spraw rynków rolnych określi, w drodze rozporządzenia,
odległości, powyżej których Agencja pokrywa koszty transportu masła i
odtłuszczonego mleka w proszku z miejsca przechowywania do magazynów wskazanych
przez Agencję, oraz szczegółowe zasady obliczania kosztów transportu masła i
odtłuszczonego mleka w proszku, a w szczególności stawkę szacowanych kosztów za
transport 1 tony masła i odtłuszczonego mleka w proszku na odcinku 1 kilometra.
                                        
                                    Art. 29.
1. Rada Ministrów określa corocznie, w drodze rozporządzenia, do dnia 31 marca,
  docelową cenę mleka o zawartości tłuszczu 3,7%, na okres od dnia 1 lipca do
  dnia 30 czerwca, uwzględniając, iż cena docelowa mleka jest to cena skupu, do
  której osiągnięcia dąży się na rynku, oraz mając na względzie stabilizację
  rynku mleka i przetworów mlecznych, a także zapewnienie odpowiedniego poziomu
  dochodów dostawców hurtowych i bezpośrednich z produkcji mleka. Cena ta
  stanowi podstawę do ustalania cen interwencyjnych na masło i odtłuszczone
  mleko w proszku.
2. Rada Ministrów określa corocznie, w drodze rozporządzenia, ceny
  interwencyjne masła i odtłuszczonego mleka w proszku, na okres od dnia 1
  lipca do dnia 30 czerwca, biorąc pod uwagę docelową cenę mleka.
3. Rozporządzenia, o których mowa w ust. 1 i 2, są wydawane na wniosek ministra
  właściwego do spraw rynków rolnych, składany po zasięgnięciu opinii Prezesa
  Agencji i Komisji Porozumiewawczej.
                                        
                                   Rozdział 4
           Dopłaty do przechowywania i konsumpcji przetworów mlecznych
                                        
                                    Art. 30.
W przypadku powstania na rynku mleka i przetworów mlecznych sytuacji wskazującej
na możliwość wystąpienia poważnych zakłóceń równowagi rynkowej Agencja może
stosować dopłaty do przechowywania, wyprodukowanych przez zakłady przetwórcze
wpisane do rejestru zakładów, następujących przetworów mlecznych:
   1) masła niesolonego o minimalnej zawartości tłuszczu 82% i maksymalnej
     zawartości wody nieprzekraczającej 16%,
   2) masła solonego o minimalnej zawartości tłuszczu 80% i maksymalnej
     zawartości wody nieprzekraczającej 16%,
   3) odtłuszczonego mleka w proszku,
   4) śmietanki o zawartości tłuszczu od 35% do 85%,
   5) serów o co najmniej trzymiesięcznym okresie dojrzewania.
                                        
                                    Art. 31.
1. Dopłaty, o których mowa w art. 30, stosuje się na podstawie programu
  przechowywania przetworów mlecznych zatwierdzonego przez Radę Ministrów, na
  wniosek ministra właściwego do spraw rynków rolnych.
2. Program, o którym mowa w ust. 1, jest sporządzany przez Agencję i zawiera w
  szczególności:
   1) rodzaje przetworów mlecznych objętych dopłatami do przechowywania, z
     podaniem ich ilości i jakości,
   2) maksymalny okres przechowywania przetworów mlecznych,
   3) maksymalną jednostkową wysokość dopłat do przechowywania 1 tony
     przetworów mlecznych,
   4) wielkość środków finansowych przeznaczonych na dopłaty do przechowywania
     przetworów mlecznych.
                                        
                                    Art. 32.
1. Agencja udziela dopłat do przechowywania przetworów mlecznych po zawarciu
  umowy z zakładem przetwórczym, określającej w szczególności:
   1) rodzaj, ilość i jakość przetworów mlecznych objętych dopłatą do ich
     przechowywania,
   2) wysokość dopłaty,
   3) okres i warunki przechowywania przetworów mlecznych,
   4) możliwość zmiany jej warunków, w przypadku gdy będzie to niezbędne dla
     przeciwdziałania destabilizacji rynku mleka i przetworów mlecznych.
2. Zakłady przetwórcze, z którymi Agencja zawiera umowę, są wyłaniane w drodze
  przetargu. Przedmiotem przetargu jest wysokość dopłaty jednostkowej.
                                    Art. 33.
1. Agencja może stosować dopłaty do:
   1) spożycia przez uczniów szkół podstawowych i gimnazjów, mleka spożywczego
     oraz fermentowanych napojów mlecznych bez dodatków smakowych,
   2) zakupu masła lub bezwodnego tłuszczu mlecznego, dokonywanego przez
     producentów wyrobów cukierniczych, piekarniczych i lodów,
   3) zakupu masła dokonywanego przez szkoły, przedszkola, żłobki, domy pomocy
     społecznej, placówki opiekuńczo-wychowawcze, ośrodki adaptacyjnoopiekuńcze,

   4) zakupu bezwodnego tłuszczu mlecznego, dokonywanego przez zakłady żywienia
     zbiorowego,
   5) zakupu odtłuszczonego mleka w proszku i maślanki w proszku przeznaczonych
     do karmienia zwierząt lub do produkcji mieszanek paszowych,
   6) zakupu odtłuszczonego mleka przeznaczonego do produkcji kazeiny i
     kazeinianów.
2. Dopłaty, o których mowa w ust. 1 pkt 2-6, mogą być stosowane wyłącznie w
  przypadku zaistnienia nadmiernej podaży przetworów mlecznych na rynku
  krajowym, grożącej destabilizacją rynku mleka i przetworów mlecznych, a także
  w celu zapewnienia odpowiedniego poziomu dochodów dostawców hurtowych i
  bezpośrednich z produkcji mleka.
                                        
                                    Art. 34.
1. Dopłaty, o których mowa w art. 33, stosuje się na podstawie programu
  stosowania dopłat, zatwierdzonego przez Radę Ministrów na wniosek ministra
  właściwego do spraw rynków rolnych.
2. Program, o którym mowa w ust. 1, jest sporządzany przez Agencję i zawiera w
  szczególności:
   1) rodzaj przetworów mlecznych objętych dopłatami, z podaniem ich ilości i
     jakości,
   2) maksymalny okres stosowania dopłat,
   3) maksymalną wysokość dopłat, które mogą być udzielone jednemu podmiotowi,
   4) wysokość środków finansowych przeznaczonych na dopłaty.
   
                                    Art. 35.
Dopłatami, o których mowa w art. 30 i 33, mogą być objęte wyłącznie mleko i
przetwory mleczne wyprodukowane z surowca krajowego.
                                    Art. 36.
Agencja udziela dopłat, o których mowa w art. 33, po zawarciu umowy określającej
w szczególności:
   1) rodzaj, ilość i jakość przetworów mlecznych objętych dopłatą,
   2) wysokość dopłaty,
   3) okres i warunki stosowania dopłaty,
   4) możliwość zmiany jej warunków, w przypadku gdy będzie to niezbędne dla
     przeciwdziałania destabilizacji rynku mleka i przetworów mlecznych.
                                   Rozdział 5
          Komisja Porozumiewawcza do Spraw Mleka i Przetworów Mlecznych
                                        
                                    Art. 37.
1. Tworzy się Komisję Porozumiewawczą.
2. Członków Komisji Porozumiewawczej powołuje i odwołuje minister właściwy do
  spraw rynków rolnych.
3. Komisja Porozumiewawcza składa się z 16 członków, w tym:
   1) 8 członków reprezentujących dostawców hurtowych lub bezpośrednich,
     powoływanych spośród kandydatów zgłoszonych przez ogólnokrajowe branżowe
     organizacje zrzeszające dostawców hurtowych lub bezpośrednich,
   2) 8 członków reprezentujących podmioty skupujące i zakłady przetwórcze
     niebędące podmiotami skupującymi, powoływanych spośród kandydatów
     zgłoszonych przez ogólnokrajowe branżowe organizacje zrzeszające zakłady
     przetwórcze oraz podmioty skupujące niebędące zakładami przetwórczymi.
4. Członek Komisji Porozumiewawczej może zostać odwołany na wniosek
  organizacji, która zgłosiła jego kandydaturę.
5. Kadencja Komisji Porozumiewawczej trwa 4 lata, licząc od dnia pierwszego
  posiedzenia komisji. Pierwsze posiedzenie zwołuje minister właściwy do spraw
  rynków rolnych w terminie 14 dni od dnia powołania komisji.
6. Komisja Porozumiewawcza działa na podstawie regulaminu określającego w
  szczególności tryb powoływania i odwoływania członków komisji, częstotliwość
  posiedzeń oraz tryb podejmowania uchwał.
7. Jeżeli Komisja Porozumiewawcza nie uchwali regulaminu w ciągu 1 miesiąca od
  dnia pierwszego posiedzenia, o którym mowa w ust. 5, regulamin zostanie
  nadany, w drodze rozporządzenia, przez ministra właściwego do spraw rynków
  rolnych, z uwzględnieniem ust. 6.
8. Koszty działania Komisji Porozumiewawczej pokrywają organizacje, których
  kandydaci zostali powołani do komisji.
                                        
                                    Art. 38.
1. Do zadań Komisji Porozumiewawczej należy:
   1) reprezentowanie interesów dostawców, zakładów przetwórczych i podmiotów
     skupujących niebędących zakładami przetwórczymi wobec ministra właściwego
     do spraw rynków rolnych lub innych organów administracji rządowej oraz
     Prezesa Agencji, a w szczególności opiniowanie:
     a) propozycji ceny docelowej mleka oraz cen interwencyjnych masła i
       odtłuszczonego mleka w proszku,
     b) programów stosowania dopłat do przechowywania, przetwórstwa i
       konsumpcji produktów mleczarskich,
     c) decyzji o sprzedaży masła i odtłuszczonego mleka w proszku z zapasów
       interwencyjnych Agencji na rynek krajowy,
   2) ustalenie szczegółowych zasad rozdysponowania rezerwy krajowej kwoty
     mlecznej,
   3) ustalenie szczegółowych zasad gospodarowania funduszem promocji, o którym
     mowa w art. 39, a w szczególności coroczne ustalanie planu finansowego
     tego funduszu,
   4) przyjmowanie corocznych sprawozdań Prezesa Agencji z wykonania planu
     finansowego funduszu promocji,
   5) ustalenie zasad współdziałania w warunkach rynkowych pomiędzy dostawcami,
     zakładami przetwórczymi i podmiotami skupującymi niebędącymi zakładami
     przetwórczymi.
2. Jeżeli Komisja Porozumiewawcza nie ustali zasad, o których mowa w ust. 1 pkt
  2, w terminie do 6 miesięcy przed dniem rozpoczęcia roku kwotowego, zasady te
  ustali, w drodze rozporządzenia, minister właściwy do spraw rynków rolnych,
  mając na względzie potrzebę restrukturyzacji gospodarstw rolnych, w których
  produkowane jest mleko wprowadzane do obrotu, oraz uwzględniając odwołania,
  jak również zabezpieczenie przed przekroczeniem krajowej kwoty mlecznej.
                                        
                                    Art. 39.
1. Tworzy się fundusz promocji, zwany "Funduszem Promocji Mleczarstwa", którego
  celem jest w szczególności:
   1) promocja spożycia artykułów mleczarskich w szczególności wśród dzieci i
     młodzieży,
   2) wspieranie sprzedaży polskich produktów mleczarskich za granicą,
   3) pomoc w organizacji wystaw i udziału w targach,
   4) wspieranie prac badawczo-rozwojowych,
   5) poprawa jakości produktów mleczarskich.
2. Podmioty skupujące obowiązane są do wpłat na fundusz promocji w wysokości
  0,2 grosza od każdego skupionego przez nie litra mleka. Wpłaty naliczane są
  za okresy kwartalne i przekazywane na konto funduszu w terminie 1 miesiąca po
  upływie danego kwartału.
3. Źródłami finansowania funduszu promocji są:
   1) wpłaty przekazywane przez podmioty skupujące, o których mowa w ust. 2,
   2) darowizny, zapisy, dotacje,
   3) środki, o których mowa w art. 21 ust. 2.
4. Środkami funduszu promocji, gromadzonymi na wyodrębnionym rachunku Agencji,
  dysponuje Prezes Agencji w zakresie określanym corocznie przez Komisję
  Porozumiewawczą w planie finansowym.
5. Prezes Agencji w ciągu 1 miesiąca od zakończenia roku przedkłada ministrowi
  właściwemu do spraw rynków rolnych oraz Komisji Porozumiewawczej sprawozdanie
  z wykorzystania funduszu promocji.
                                        
                                   Rozdział 6
                       Zmiany w przepisach obowiązujących
                                        
                                    Art. 40.
W ustawie z dnia 7 czerwca 1990 r. o utworzeniu Agencji Rynku Rolnego (Dz.U. z
1997 r. Nr 142, poz. 951, z 2000 r. Nr 48, poz. 550 oraz z 2001 r. Nr 29, poz.
320 i Nr 81, poz. 875) wprowadza się następujące zmiany:
1) w art. 1 ust. 3 otrzymuje brzmienie:
   "3. W ramach Agencji wyodrębnia się biuro Agencji i oddziały terenowe.";
2) po art. 7 dodaje się art. 7a i 7b w brzmieniu:
       "Art. 7a. Oddziałem terenowym kieruje dyrektor powoływany i odwoływany
              przez Prezesa Agencji.
       Art. 7b. 1. Prezes Agencji i dyrektorzy oddziałów terenowych wydają
              decyzje administracyjne w zakresie określonym w odrębnych
              przepisach.
         2. W postępowaniu administracyjnym organem wyższego stopnia w
           rozumieniu Kodeksu postępowania administracyjnego w stosunku do
           dyrektorów oddziałów terenowych jest Prezes Agencji.";
3) w art. 8 w ust. 2 pkt 2 otrzymuje brzmienie:
   "2) zasięg terytorialny oddziałów terenowych,".
                                   Rozdział 7
                         Przepisy przejściowe i końcowe
                                        
                                    Art. 41.
Pierwszym rokiem kwotowym w rozumieniu ustawy jest okres od dnia 1 kwietnia 2004
r. do dnia 31 marca 2005 r.
                                        
                                    Art. 42.
1. W okresie do dnia uzyskania przez Rzeczpospolitą Polską członkostwa w Unii
  Europejskiej Agencja Restrukturyzacji i Modernizacji Rolnictwa udziela
  dostawcom hurtowym dopłat do mleka Ekstra sprzedanego podmiotom skupującym w
  wysokości określonej w przepisach wydanych na podstawie ust. 5, przy czym za
  mleko Ekstra uważa się mleko o jakości standardowej zgodnej z Polską Normą.
2. Dopłaty, o których mowa w ust. 1, są udzielane za okresy miesięczne na
  podstawie wykazu dostawców hurtowych przekazanego Agencji Restrukturyzacji i
  Modernizacji Rolnictwa przez podmiot skupujący w terminie 2 tygodni po
  upływie danego okresu.
3. Środki finansowe na wypłatę dopłat, o których mowa w ust. 1, Agencja
  Restrukturyzacji i Modernizacji Rolnictwa przekazuje na rachunki podmiotów
  skupujących w terminie 4 tygodni po upływie okresu, za który przysługuje
  dopłata.
4. Dopłaty są wypłacane przez podmioty skupujące za okresy miesięczne, w
  terminie 6 tygodni po upływie danego okresu.
5. Rada Ministrów określa corocznie do dnia 30 listopada, w drodze
  rozporządzenia, wysokość dopłat, o których mowa w ust. 1, na rok następny,
  mając na względzie opłacalność produkcji mleka, z zastrzeżeniem ust. 6.
6. W 2002 r. wysokość dopłat, o których mowa w ust. 1, wynosi 7 groszy za 1
  litr mleka.
                                        
                                    Art. 43.
1. Podmioty skupujące wykonujące działalność w dniu 1 stycznia 2002 r. są
  obowiązane złożyć wniosek o wpis do rejestru podmiotów skupujących w terminie
  do dnia 30 czerwca 2003 r.
2. Do dnia 31 grudnia 2002 r. Agencja może dokonywać interwencyjnego zakupu
  i interwencyjnej sprzedaży oraz stosować dopłaty do przechowywania przetworów
  mlecznych wyprodukowanych przez zakłady przetwórcze niewpisane do rejestru
  zakładów.
                                        
                                    Art. 44.
Ustawa wchodzi w życie z dniem 1 stycznia 2002 r., z wyjątkiem art. 5, art. 8 i
art. 33 ust. 1 pkt 2-6, które wchodzą w życie z dniem 1 kwietnia 2004 r.
