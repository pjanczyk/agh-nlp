



Dz.U. z 2001 r. Nr 37, poz. 423
                                        
                                        
                                        
                                     USTAWA
                            z dnia 15 lutego 2001 r.
                                        
                o utworzeniu Akademii Sztuk Pięknych w Katowicach
                                        
                                        
                                     Art. 1.
1. Tworzy się z dniem 1 września 2001 r. Akademię Sztuk Pięknych w Katowicach,
  zwaną dalej "Akademią".
2. Siedzibą Akademii jest miasto Katowice.
3. Akademia jest uczelnią państwową.
                                     Art. 2.
Podstawowym kierunkiem działalności Akademii jest kształcenie oraz prowadzenie
badań naukowych w zakresie sztuk plastycznych i mieszczących się w nich
dyscyplin artystycznych oraz w zakresie nauk humanistycznych.
                                     Art. 3.
Nadzór nad Akademią sprawuje minister właściwy do spraw kultury i ochrony
dziedzictwa narodowego.
                                     Art. 4.
1. Akademię tworzy się z Filii Akademii Sztuk Pięknych imienia Jana Matejki w
  Krakowie, w Katowicach.
2. Mienie Akademii Sztuk Pięknych imienia Jana Matejki w Krakowie, obejmujące
  własność i inne prawa majątkowe będące w zarządzie Filii Akademii Sztuk
  Pięknych w Katowicach, staje się mieniem Akademii.
3. Akademia, z dniem utworzenia, przejmuje prawa i zobowiązania Akademii Sztuk
  Pięknych imienia Jana Matejki w Krakowie dotyczące Filii Akademii Sztuk
  Pięknych w Katowicach.
                                     Art. 5.
1. Z dniem utworzenia Akademii:
   
   
   1) pracownicy Akademii Sztuk Pięknych imienia Jana Matejki w Krakowie
     zatrudnieni w Filii Akademii Sztuk Pięknych w Katowicach stają się
     pracownikami Akademii,
   2) studenci Filii Akademii Sztuk Pięknych w Katowicach stają się studentami
     Akademii,
   3) osoby przyjęte na pierwszy rok studiów na rok akademicki 20012002 do
     Filii Akademii Sztuk Pięknych w Katowicach stają się osobami przyjętymi do
     Akademii.
2. Podstawowe jednostki organizacyjne Filii Akademii Sztuk Pięknych w
  Katowicach stają się podstawowymi jednostkami organizacyjnymi Akademii.
3. Jednostki organizacyjne Filii Akademii Sztuk Pięknych w Katowicach, które
  przed dniem utworzenia Akademii posiadały uprawnienia do nadawania stopni
  naukowych, zachowują te uprawnienia po utworzeniu Akademii.
                                     Art. 6.
1. Dotychczasowe organy kolegialne i jednoosobowe Filii Akademii Sztuk Pięknych
  w Katowicach stają się z dniem 1 września 2001 r. organami Akademii.
2. Dotychczasowi przedstawiciele Filii Akademii Sztuk Pięknych w Katowicach do
  Senatu Akademii Sztuk Pięknych imienia Jana Matejki w Krakowie pełnią funkcję
  Senatu Akademii do dnia wyboru Senatu Akademii w trybie i na zasadach
  określonych w art. 7.
                                     Art. 7.
Wybory do Senatu Akademii oraz wybory dziekanów i rad wydziałów zostaną
przeprowadzone do dnia 30 września 2001 r. w trybie i na zasadach określonych w
Statucie Akademii.
                                        
                                     Art. 8.
Ustawa wchodzi w życie w terminie 14 dni od dnia ogłoszenia.
