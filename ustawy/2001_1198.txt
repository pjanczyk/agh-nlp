



Dz.U. z 2001 r. Nr 112, poz. 1198
                                        
                                        
                                        
                                        
                                     USTAWA
                            z dnia 6 września 2001 r.
                                        
                       o dostępie do informacji publicznej
                                        
                                        
                                   Rozdział 1
                                 Przepisy ogólne
                                        
                                     Art. 1.
1. Każda informacja o sprawach publicznych stanowi informację publiczną w
  rozumieniu ustawy i podlega udostępnieniu na zasadach i w trybie określonych
  w niniejszej ustawie.
2. Przepisy ustawy nie naruszają przepisów innych ustaw określających odmienne
  zasady i tryb dostępu do informacji będących informacjami publicznymi.
                                        
                                     Art. 2.
1. Każdemu przysługuje, z zastrzeżeniem art. 5, prawo dostępu do informacji
  publicznej, zwane dalej "prawem do informacji publicznej".
2. Od osoby wykonującej prawo do informacji publicznej nie wolno żądać
  wykazania interesu prawnego lub faktycznego.
                                     Art. 3.
1. Prawo do informacji publicznej obejmuje uprawnienia do:
   1) uzyskania informacji publicznej, w tym uzyskania informacji przetworzonej
     w takim zakresie, w jakim jest to szczególnie istotne dla interesu
     publicznego,
   2) wglądu do dokumentów urzędowych,
   3) dostępu do posiedzeń kolegialnych organów władzy publicznej pochodzących
     z powszechnych wyborów.
2. Prawo do informacji publicznej obejmuje uprawnienie do niezwłocznego
  uzyskania informacji publicznej zawierającej aktualną wiedzę o sprawach
  publicznych.
   
                                     Art. 4.
1. Obowiązane do udostępniania informacji publicznej są władze publiczne oraz
  inne podmioty wykonujące zadania publiczne, w szczególności:
   1) organy władzy publicznej,
   2) organy samorządów gospodarczych i zawodowych,
   3) podmioty reprezentujące zgodnie z odrębnymi przepisami Skarb Państwa,
   4) podmioty reprezentujące państwowe osoby prawne albo osoby prawne
     samorządu terytorialnego oraz podmioty reprezentujące inne państwowe
     jednostki organizacyjne albo jednostki organizacyjne samorządu
     terytorialnego,
   5) podmioty reprezentujące inne osoby lub jednostki organizacyjne, które
     wykonują zadania publiczne lub dysponują majątkiem publicznym, oraz osoby
     prawne, w których Skarb Państwa, jednostki samorządu terytorialnego lub
     samorządu gospodarczego albo zawodowego mają pozycję dominującą w
     rozumieniu przepisów o ochronie konkurencji i konsumentów.
2. Obowiązane do udostępniania informacji publicznej są związki zawodowe i ich
  organizacje oraz partie polityczne.
3. Obowiązane do udostępniania informacji publicznej są podmioty, o których
  mowa w ust. 1 i 2, będące w posiadaniu takich informacji.
                                     Art. 5.
1. Prawo do informacji publicznej podlega ograniczeniu w zakresie i na zasadach
  określonych w przepisach o ochronie informacji niejawnych oraz o ochronie
  innych tajemnic ustawowo chronionych.
2. Prawo do informacji publicznej podlega ograniczeniu ze względu na prywatność
  osoby fizycznej lub tajemnicę przedsiębiorcy. Ograniczenie to nie dotyczy
  informacji o osobach pełniących funkcje publiczne, mających związek z
  pełnieniem tych funkcji, w tym o warunkach powierzenia i wykonywania funkcji,
  oraz przypadku, gdy osoba fizyczna lub przedsiębiorca rezygnują z
  przysługującego im prawa.
3. Nie można, z zastrzeżeniem ust. 1 i 2, ograniczać dostępu do informacji o
  sprawach rozstrzyganych w postępowaniu przed organami państwa, w
  szczególności w postępowaniu administracyjnym, karnym lub cywilnym, ze
  względu na ochronę interesu strony, jeżeli postępowanie dotyczy władz
  publicznych lub innych podmiotów wykonujących zadania publiczne albo osób
  pełniących funkcje publiczne - w zakresie tych zadań lub funkcji.
4. Ograniczenia dostępu do informacji w sprawach, o których mowa w ust. 3, nie
  naruszają prawa do informacji o organizacji i pracy organów prowadzących
  postępowania, w szczególności o czasie, trybie i miejscu oraz kolejności
  rozpatrywania spraw.
                                                                                
                                   Rozdział 2
                         Dostęp do informacji publicznej
                                        
                                     Art. 6.
1. Udostępnieniu podlega informacja publiczna, w szczególności o:
   1) polityce wewnętrznej i zagranicznej, w tym o:
     a) zamierzeniach działań władzy ustawodawczej oraz wykonawczej,
     b) projektowaniu aktów normatywnych,
     c) programach w zakresie realizacji zadań publicznych, sposobie ich
       realizacji, wykonywaniu i skutkach realizacji tych  zadań,
   2) podmiotach, o których mowa w art. 4 ust. 1, w tym o:
     a) statusie prawnym lub formie prawnej,
     b) organizacji,
     c) przedmiocie działalności i  kompetencjach,
     d) organach i osobach sprawujących w nich funkcje i ich kompetencjach,
     e) strukturze własnościowej podmiotów, o których mowa w art. 4 ust. 1 pkt
       3-5,
     f) majątku, którym dysponują,
   3) zasadach funkcjonowania podmiotów, o których mowa w art. 4 ust. 1, w tym
     o:
     a) trybie działania władz publicznych i ich jednostek organizacyjnych,
     b) trybie działania państwowych osób prawnych i osób prawnych samorządu
       terytorialnego w zakresie wykonywania zadań publicznych i ich
       działalności w ramach gospodarki budżetowej i pozabudżetowej,
     c) sposobach stanowienia aktów publicznoprawnych,
     d) sposobach przyjmowania i załatwiania spraw,
     e) stanie przyjmowanych spraw, kolejności ich załatwiania lub
       rozstrzygania,
     f) prowadzonych rejestrach, ewidencjach i archiwach oraz o sposobach i
       zasadach udostępniania danych w nich zawartych,
   4) danych publicznych, w tym:
     a) treść i postać dokumentów urzędowych, w szczególności:
         - treść aktów administracyjnych i innych rozstrzygnięć,
         - dokumentacja przebiegu i efektów kontroli oraz wystąpienia,
           stanowiska, wnioski i opinie podmiotów ją przeprowadzających,
     b) stanowiska w sprawach publicznych zajęte przez organy władzy publicznej
       i przez funkcjonariuszy publicznych w rozumieniu przepisów Kodeksu
       karnego,
     c) treść innych wystąpień i ocen dokonywanych przez organy władzy
       publicznej,
     d) informacja o stanie państwa, samorządów i ich jednostek
       organizacyjnych,
   5) majątku publicznym, w tym o:
     a) majątku Skarbu Państwa i państwowych osób prawnych,
     b) innych prawach majątkowych przysługujących państwu i jego długach,
     c) majątku jednostek samorządu terytorialnego oraz samorządów zawodowych i
       gospodarczych oraz majątku osób prawnych samorządu terytorialnego, a
       także kas chorych,
     d) majątku podmiotów, o których mowa w art. 4 ust. 1 pkt 5, pochodzącym z
       zadysponowania majątkiem, o którym mowa w lit. a) - c), oraz pożytkach z
       tego majątku i jego obciążeniach,
     e) dochodach i stratach spółek handlowych, w których podmioty, o których
       mowa w lit. a)-c), mają pozycję dominującą w rozumieniu przepisów
       Kodeksu spółek handlowych, oraz dysponowaniu tymi dochodami i sposobie
       pokrywania strat,
     f) długu publicznym,
     g) pomocy publicznej,
     h) ciężarach publicznych.
2. Dokumentem urzędowym w rozumieniu ustawy jest treść oświadczenia woli lub
  wiedzy, utrwalona i podpisana w dowolnej formie przez funkcjonariusza
  publicznego w rozumieniu przepisów Kodeksu karnego, w ramach jego
  kompetencji, skierowana do innego podmiotu lub złożona do akt sprawy.
                                        
                                     Art. 7.
1. Udostępnianie informacji publicznych następuje w drodze:
   1) ogłaszania informacji publicznych, w tym dokumentów urzędowych, w
     Biuletynie Informacji Publicznej, o którym mowa w art. 8,
   2) udostępniania, o którym mowa w art. 10 i 11,
   3) wstępu na posiedzenia organów, o których mowa w art. 3 ust. 1 pkt 3, i
     udostępniania materiałów, w tym audiowizualnych i teleinformatycznych,
     dokumentujących te posiedzenia.
2. Dostęp do informacji publicznej jest bezpłatny, z zastrzeżeniem art. 15.
                                     Art. 8.
1. Tworzy się urzędowy publikator teleinformatyczny - Biuletyn Informacji
  Publicznej - w celu powszechnego udostępniania informacji publicznej, w
  postaci
 ujednoliconego systemu stron w sieci teleinformatycznej, zwany dalej
  "Biuletynem Informacji Publicznej".
2. Informacje publiczne są udostępniane w Biuletynie Informacji Publicznej
  przez podmioty, o których mowa w art. 4 ust. 1 i 2.
3. Podmioty, o których mowa w art. 4 ust. 1 i 2, obowiązane są do udostępniania
  w Biuletynie Informacji Publicznej informacji publicznych, o których mowa w
  art. 6 ust. 1 pkt 1-3, pkt 4 lit. a) tiret drugie, lit. c) i d) i pkt 5.
  Podmioty, o których mowa w zdaniu pierwszym, mogą udostępniać w Biuletynie
  Informacji Publicznej również inne informacje publiczne.
4. Podmioty, o których mowa w art. 4 ust. 1 i 2, są obowiązane do udostępniania
  w Biuletynie Informacji Publicznej informacji dotyczących sposobu dostępu do
  informacji publicznych będących w ich posiadaniu i nieudostępnionych w
  Biuletynie Informacji Publicznej.
5. W przypadku wyłączenia jawności informacji publicznej, w Biuletynie
  Informacji Publicznej podaje się zakres wyłączenia, podstawę prawną
  wyłączenia jawności oraz wskazuje się organ lub osobę, które dokonały
  wyłączenia, a w przypadku, o którym mowa w art. 5 ust. 2, podmiot, w
  interesie którego dokonano wyłączenia jawności.
6. Podmioty udostępniające informacje publiczne w Biuletynie Informacji
  Publicznej są obowiązane do:
   1) oznaczenia informacji danymi określającymi podmiot udostępniający
     informację,
   2) podania w informacji danych określających tożsamość osoby, która
     wytworzyła informację lub odpowiada za treść informacji,
   3) dołączenia do informacji danych określających tożsamość osoby, która
     wprowadziła informację do Biuletynu Informacji Publicznej,
   4) oznaczenia czasu wytworzenia informacji i czasu jej udostępnienia,
   5) zabezpieczenia możliwości identyfikacji czasu rzeczywistego udostępnienia
     informacji.
                                        
                                     Art. 9.
1. Minister właściwy do spraw administracji publicznej tworzy stronę główną
  Biuletynu Informacji Publicznej zawierającą wykaz podmiotów, o których mowa w
  art. 4 ust. 1 i 2, wraz z odnośnikami umożliwiającymi połączenie z ich
  stronami.
2. Podmioty, o których mowa w art. 4 ust. 1 i 2, tworzą własne strony Biuletynu
  Informacji Publicznej, na których udostępniają informacje podlegające
  udostępnieniu w tej drodze.
3. Podmioty, o których mowa w art. 4 ust. 1 i 2, są obowiązane przekazać
  ministrowi właściwemu do spraw administracji publicznej informacje niezbędne
  do zamieszczenia na stronie, o której mowa w ust. 1.
4. Minister właściwy do spraw administracji publicznej określi w drodze
  rozporządzenia:
   1) szczegółowe standardy ujednoliconego systemu stron Biuletynu Informacji
     Publicznej,  w szczególności:
     a) strukturę strony głównej, o której mowa w ust. 1,
     b) standardy struktury stron, o których mowa w ust. 2,
   2) zakres i tryb przekazywania informacji, o których mowa w ust. 3 ,
   3) standardy zabezpieczania treści informacji publicznych udostępnianych w
     Biuletynie Informacji Publicznej
 - mając na względzie sprawność i jednolitość działania systemu stron Biuletynu
  Informacji Publicznej.
                                        
                                    Art. 10.
1. Informacja publiczna, która nie została udostępniona w Biuletynie Informacji
  Publicznej, jest udostępniana na wniosek.
2. Informacja publiczna, która może być niezwłocznie udostępniona, jest
  udostępniana w formie ustnej lub pisemnej bez pisemnego wniosku.
                                    Art. 11.
Informacja publiczna może być udostępniana:
   1) w drodze wyłożenia lub wywieszenia w miejscach  ogólnie dostępnych,
   2) przez zainstalowane w miejscach, o których mowa w pkt 1, urządzenia
     umożliwiające  zapoznanie się z tą informacją.
                                    Art. 12.
1. Informacje publiczne udostępniane w sposób, o którym mowa w art. 10 i 11, są
  oznaczane danymi określającymi podmiot udostępniający informację, danymi
  określającymi tożsamość osoby, która wytworzyła informację lub odpowiada za
  treść informacji, danymi określającymi tożsamość osoby, która udostępniła
  informację, oraz datą udostępnienia.
2. Podmiot udostępniający informację publiczną jest obowiązany zapewnić
  możliwość:
   1) kopiowania informacji publicznej albo jej wydruk lub
   2) przesłania informacji publicznej albo przeniesienia jej na odpowiedni,
     powszechnie stosowany nośnik informacji.
                                        
                                    Art. 13.
1. Udostępnianie informacji publicznej na wniosek następuje bez zbędnej zwłoki,
  nie później jednak niż w terminie 14 dni od dnia złożenia wniosku, z
  zastrzeżeniem ust. 2 i art. 15 ust. 2.
2. Jeżeli informacja publiczna nie może być udostępniona w terminie określonym
  w ust. 1, podmiot obowiązany do jej udostępnienia powiadamia w tym terminie o
  powodach opóźnienia oraz o terminie w jakim udostępni informację, nie
  dłuższym jednak niż 2 miesiące od dnia złożenia wniosku.
                                        
                                    Art. 14.
1. Udostępnianie informacji publicznej na wniosek następuje w sposób i w formie
  zgodnych z wnioskiem, chyba że środki techniczne, którymi dysponuje podmiot
  obowiązany do udostępnienia, nie umożliwiają udostępnienia informacji w
  sposób i w formie określonych we wniosku.
2. Jeżeli informacja publiczna nie może być udostępniona w sposób lub w formie
  określonych we wniosku, podmiot obowiązany do udostępnienia powiadamia
  pisemnie wnioskodawcę o przyczynach braku możliwości udostępnienia informacji
  zgodnie z wnioskiem i wskazuje, w jaki sposób lub w jakiej formie informacja
  może być udostępniona niezwłocznie. W takim przypadku, jeżeli w terminie 14
  dni od powiadomienia wnioskodawca nie złoży wniosku o udostępnienie
  informacji w sposób lub w formie wskazanych w powiadomieniu, postępowanie o
  udostępnienie informacji umarza się.
                                    Art. 15.
1. Jeżeli w wyniku udostępnienia informacji publicznej na wniosek, o którym
  mowa w art. 10 ust. 1, podmiot obowiązany do udostępnienia ma ponieść
  dodatkowe koszty związane ze wskazanym we wniosku sposobem udostępnienia lub
  koniecznością przekształcenia informacji w formę wskazaną we wniosku, podmiot
  ten może pobrać od wnioskodawcy opłatę w wysokości odpowiadającej tym
  kosztom.
2. Podmiot, o którym mowa w ust. 1, w terminie 14 dni od dnia złożenia wniosku,
  powiadomi wnioskodawcę o wysokości opłaty. Udostępnienie informacji zgodnie z
  wnioskiem następuje po upływie 14 dni od dnia powiadomienia wnioskodawcy,
  chyba że wnioskodawca dokona w tym terminie zmiany wniosku w zakresie sposobu
  lub formy udostępnienia informacji albo wycofa wniosek.
                                    Art. 16.
1. Odmowa udostępnienia informacji publicznej oraz umorzenie postępowania o
  udostępnienie informacji w przypadku określonym w art. 14 ust. 2 przez organ
  władzy publicznej następują w drodze decyzji.
2. Do decyzji, o których mowa w ust. 1, stosuje się przepisy Kodeksu
  postępowania administracyjnego, z tym że:
   1) odwołanie od decyzji rozpoznaje się  w terminie 14 dni,
   2) uzasadnienie decyzji o odmowie udostępnienia informacji zawiera także
     imiona, nazwiska i funkcje osób, które zajęły stanowisko w toku
     postępowania o udostępnienie informacji, oraz oznaczenie podmiotów ze
     względu na których dobra, o których mowa w art. 5 ust. 2, wydano decyzję o
     odmowie udostępnienia informacji.
                                    Art. 17.
1. Do rozstrzygnięć podmiotów obowiązanych do udostępnienia informacji,
  niebędących organami władzy publicznej, o odmowie udostępnienia informacji
  oraz o umorzeniu postępowania o udostępnienie informacji przepisy art. 16
  stosuje się odpowiednio.
2. Wnioskodawca może wystąpić do podmiotu, o którym mowa w ust. 1, o ponowne
  rozpatrzenie sprawy. Do wniosku stosuje się odpowiednio przepisy dotyczące
  odwołania.
                                        
                                    Art. 18.
1. Posiedzenia kolegialnych organów władzy publicznej pochodzących z
  powszechnych wyborów są jawne i dostępne.
2. Posiedzenia kolegialnych organów pomocniczych organów, o których mowa w ust.
  1, są jawne i dostępne, o ile stanowią tak przepisy ustaw albo akty wydane na
  ich podstawie lub gdy organ pomocniczy tak postanowi.
3. Organy, o których mowa w ust. 1 i 2, są obowiązane zapewnić lokalowe lub
  techniczne środki umożliwiające wykonywanie prawa, o którym mowa w art. 3
  ust. 1 pkt 3. W miarę potrzeby zapewnia się transmisję audiowizualną lub
  teleinformatyczną z posiedzeń organów, o których mowa w ust. 1.
4. Ograniczenie dostępu do posiedzeń organów, o których mowa w ust. 1 i 2, z
  przyczyn lokalowych lub technicznych nie może prowadzić do nieuzasadnionego
  zapewnienia dostępu tylko wybranym podmiotom.
                                    Art. 19.
Organy, o których mowa w art. 18 ust. 1 i 2, sporządzają i udostępniają
protokoły lub stenogramy swoich obrad, chyba że sporządzą i udostępnią materiały
audiowizualne lub teleinformatyczne rejestrujące w pełni te obrady.
                                    Art. 20.
Przepisy art. 18 i 19 stosuje się odpowiednio do pochodzących z powszechnych
wyborów kolegialnych organów jednostek pomocniczych jednostek samorządu
terytorialnego i ich kolegialnych organów pomocniczych.
                                    Art. 21.
Do skarg rozpatrywanych w postępowaniu o udostępnienie informacji publicznej
stosuje się, z zastrzeżeniem przypadku, o którym mowa w art. 22, przepisy o
Naczelnym Sądzie Administracyjnym, z tym że:
   1) przekazanie akt i odpowiedzi na skargę następuje w terminie 15 dni od
     dnia otrzymania skargi,
   2) skargę rozpatruje się w terminie 30 dni od dnia otrzymania akt wraz z
     odpowiedzią na skargę.
                                    Art. 22.
1. Podmiotowi, któremu odmówiono prawa dostępu do informacji publicznej ze
  względu na wyłączenie jej jawności z powołaniem się na ochronę danych
  osobowych, prawo do prywatności oraz tajemnicę inną niż państwowa, służbowa,
  skarbowa lub statystyczna, przysługuje prawo wniesienia powództwa do sądu
  powszechnego o udostępnienie takiej informacji.
2. Podmiot, którego dotyczy wyłączenie informacji publicznej, ma interes prawny
  w przystąpieniu w charakterze interwenienta ubocznego po stronie pozwanej.
3. Sądem właściwym do orzekania w sprawach, o których mowa w ust. 1,  jest sąd
  rejonowy właściwy ze względu na siedzibę podmiotu, który odmówił
  udostępnienia informacji publicznej.
                                    Art. 23.
Kto, wbrew ciążącemu na nim obowiązkowi, nie udostępnia informacji publicznej,
 podlega grzywnie, karze ograniczenia wolności albo pozbawienia wolności do
  roku.
                                        
                                   Rozdział 3
   Przepisy o zmianie przepisów obowiązujących, przepisy przejściowe i końcowe
                                        
                                    Art. 24.
W ustawie z dnia 26 stycznia 1984 r. - Prawo prasowe (Dz.U. Nr 5, poz. 24, z
1988 r. Nr 41, poz. 324, z 1989 r. Nr 34, poz. 187, z 1990 r. Nr 29, poz. 173, z
1991 r. Nr 100, poz. 442, z 1996 r. Nr 114, poz. 542, z 1997 r. Nr 88, poz. 554
i Nr 121, poz. 770 oraz z 1999 r. Nr 90, poz. 999) wprowadza się następujące
zmiany:
1) dodaje się art. 3a w brzmieniu:
     "Art. 3a. W zakresie prawa dostępu prasy do informacji publicznej stosuje
           się przepisy ustawy z dnia ........... 2001 r. o dostępie do
           informacji publicznej (Dz.U. Nr ..., poz. ...).";
2) w art. 4:
   a) ust. 1 otrzymuje brzmienie:
     "1. Przedsiębiorcy i podmioty niezaliczone do sektora finansów publicznych
       oraz niedziałające w celu osiągnięcia zysku są obowiązane do udzielenia
       prasie informacji o swojej działalności, o ile na podstawie odrębnych
       przepisów informacja nie jest objęta tajemnicą lub nie narusza prawa do
       prywatności.",
   b) ust. 2 skreśla się,
   c) w ust. 3 wyrazy "Na żądanie redaktora naczelnego" zastępuje się wyrazami
     "W przypadku odmowy udzielenia informacji, na żądanie redaktora
     naczelnego,",
   d) ust. 5 i 6 skreśla się;
3) w art. 11 ust. 4 otrzymuje brzmienie:
     "4. Rada Ministrów, w drodze rozporządzenia, określa organizację i zadania
       rzeczników prasowych w urzędach organów administracji rządowej.".
                                        
                                    Art. 25.
1. Do spraw z zakresu dostępu do informacji publicznej, niezakończonych w dniu
  wejścia w życie ustawy ostatecznym albo prawomocnym rozstrzygnięciem, stosuje
  się przepisy niniejszej ustawy.
2. Podmioty są obowiązane w sprawach, o których mowa w ust. 1, w terminie 14
  dni od dnia wejścia w życie ustawy, udostępnić informację publiczną albo
  wydać decyzję o odmowie udostępnienia informacji.
                                        
                                    Art. 26.
Ustawa wchodzi w życie z dniem 1 stycznia 2002 r., z wyjątkiem przepisu art. 8
ust. 3, który odnośnie do nałożonego obowiązku udostępniania w Biuletynie
Informacji Publicznej informacji publicznych w zakresie, o którym mowa w:
   1) art. 6 ust. 1 pkt 1 i pkt 3 lit. e) oraz pkt 4 lit. a) tiret drugie, lit.
     c) i d) - wchodzi w życie po upływie 24 miesięcy od dnia wejścia w życie
     ustawy,
   2) art. 6 ust. 1 pkt 2 i pkt 3 lit. a)-d) i lit. f) - wchodzi w życie po
     upływie 18 miesięcy od dnia wejścia w życie ustawy,
   3) art. 6 ust. 1 pkt 5 - wchodzi w życie po upływie 36 miesięcy od dnia
     wejścia w życie ustawy.
                                        
