



Dz.U. z 2000 r. Nr 114, poz. 1188
                                                                               
                                       
                                       
                                       
                                    USTAWA
                        z dnia 26 października 2000 r.
                                       
       o sposobie obliczania wartości rocznego produktu krajowego brutto
                                       
                                    Art. 1.
Ustawa określa sposób obliczania wartości rocznego produktu krajowego brutto.
                                    Art. 2.
Sposób obliczania wartości rocznego produktu krajowego brutto, zwanego dalej
"PKB", polega na oszacowaniu trzech równych co do wartości kategorii
makroekonomicznych, określających PKB poprzez:
   1) rozmiary działalności produkcyjnej,
   2) końcowy rezultat działalności produkcyjnej,
   3) sumę dochodów pierwotnych.
   
                                    Art. 3.
1. PKB w przypadku, o którym mowa w art. 2 pkt 1, obliczany jest w cenach
  rynkowych i równa się sumie wartości dodanej krajowych jednostek
  produkcyjnych powiększonej o podatki od produktów i pomniejszonej o dotacje
  do produktów.
2. PKB w przypadku, o którym mowa w art. 2 pkt 2, obliczany jest jako suma
  popytu finalnego, tj. spożycia, akumulacji oraz salda wymiany produktów z
  zagranicą.
3. PKB w przypadku, o którym mowa w art. 2 pkt 3, obliczany jest jako suma
  dochodów pierwotnych jednostek krajowych uzyskiwanych przez sektory
  instytucjonalne działające na terytorium Rzeczypospolitej Polskiej oraz
  dochodów pierwotnych netto sektora zagranica.
                                    Art. 4.
Rada Ministrów określi, w drodze rozporządzenia, szczegółową metodykę
obliczania wartości rocznego PKB, w tym w szczególności kategorie, jednostki
klasyfikacyjne i schematy rachunków stosowane do obliczania PKB, uwzględniając
obowiązujące standardy międzynarodowe.
                                    Art. 5.
Prezes Głównego Urzędu Statystycznego oblicza wartość rocznego PKB w sposób, o
którym mowa w art. 2 i art. 3, zgodnie z metodyką, o której mowa w art. 4, i
ogłasza, w drodze obwieszczenia, w Dzienniku Urzędowym Rzeczypospolitej
Polskiej "Monitor Polski" pierwszy szacunek za dany rok w terminie do dnia 15
maja roku następnego.
                                    Art. 6.
1. Prezes Głównego Urzędu Statystycznego oblicza średnią wartość PKB na
  jednego mieszkańca zgodnie z metodyką, o której mowa w art. 4, za okres
  ostatnich trzech lat dla obszarów określonych w trybie ust. 2 i ogłasza w
  drodze obwieszczenia w Dzienniku Urzędowym Rzeczypospolitej Polskiej "Monitor
  Polski" w terminie do dnia 31 października drugiego roku po roku kończącym
  okres ostatnich trzech lat, z zastrzeżeniem ust. 3.
2. Rada Ministrów określi, w drodze rozporządzenia, obszary, o których mowa w
  ust. 1, z uwzględnieniem Nomenklatury Jednostek Terytorialnych do Celów
  Statystycznych na poziomie województw (NTS2) i podregionów (NTS3).
3. W pierwszych trzech latach obowiązywania ustawy Prezes Głównego Urzędu
  Statystycznego jest obowiązany do obliczenia i ogłoszenia szacunku PKB, o
  którym mowa w ust. 1:
   1) za rok 1998 - w terminie do dnia 31 grudnia 2000 r.,
   2) za lata 1998-1999 - w terminie do dnia 31 października 2001 r.,
   3) za lata 1998-2000 - w terminie do dnia 31 października 2002 r.
   
                                    Art. 7.
Ustawa wchodzi w życie po upływie 14 dni od dnia ogłoszenia.
