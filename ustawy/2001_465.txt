



Dz.U. z 2001 r. Nr 41, poz. 465
                                    USTAWA
                            z dnia 30 marca 2001 r.
                                       
     o zmianie ustawy o bezpieczeństwie imprez masowych i ustawy o Policji
                                       
 
                                    Art. 1.
 W ustawie z dnia 22 sierpnia 1997 r. o bezpieczeństwie imprez masowych (Dz.U.
Nr 106, poz. 680  oraz z 1998 r.  Nr 106, poz. 668) wprowadza się następujące
zmiany:
1) art. 2. otrzymuje brzmienie:
    "Art. 2. Przepisów ustawy nie stosuje się do imprez masowych nieodpłatnych
          organizowanych na terenach zamkniętych będących w trwałym zarządzie
          jednostek organizacyjnych podległych, podporządkowanych lub
          nadzorowanych przez: Ministra Obrony Narodowej, Ministra
          Sprawiedliwości oraz ministrów właściwych: do spraw wewnętrznych, do
          spraw oświaty i wychowania, do spraw szkolnictwa wyższego oraz do
          spraw kultury fizycznej i sportu, jeżeli jednostki te są
          organizatorami imprezy masowej w rozumieniu niniejszej ustawy.";
2) w art. 3:
   a) pkt 1 otrzymuje brzmienie:
     "1) imprezie masowej - należy przez to rozumieć imprezę sportową,
       artystyczną lub rozrywkową, na której liczba miejsc dla osób na
       stadionie, w  innym obiekcie niebędącym budynkiem lub na terenie
       umożliwiającym przeprowadzenie imprezy masowej wynosi - nie mniej niż
       1000, a w przypadku hali sportowej lub innego budynku umożliwiającego
       przeprowadzenie imprezy - nie mniej niż 300,",
   b) po pkt 1 dodaje się pkt 1a w brzmieniu:
      "1a)  imprezie masowej o podwyższonym ryzyku " należy przez to rozumieć
         imprezę masową, w czasie której, jak wynika z posiadanych informacji
         i dotychczasowych doświadczeń dotyczących zachowania osób
         uczestniczących, istnieje obawa wystąpienia aktów przemocy lub
         agresji; w przypadku organizacji takiej imprezy wymienione w pkt 1
         liczby miejsc dla osób wynoszą odpowiednio 300 i 200,",
    c) w pkt 5 wyrazy "w zarządzie jednostek podległych Ministrowi
     Sprawiedliwości, Ministrowi Edukacji Narodowej oraz Prezesowi Urzędu
     Kultury Fizycznej i Turystyki" zastępuje się wyrazami "w trwałym zarządzie
     jednostek podległych, podporządkowanych lub nadzorowanych przez Ministra
     Sprawiedliwości oraz ministrów właściwych: do spraw oświaty i wychowania,
     do spraw szkolnictwa wyższego oraz do spraw kultury fizycznej i sportu";
3) po art. 3 dodaje się art. 3a w brzmieniu:
    "Art. 3a. Nie są imprezami masowymi, w rozumieniu niniejszej ustawy,
          imprezy odbywające się w teatrach, operach, operetkach,
          filharmoniach, kinach, muzeach, bibliotekach, domach kultury i
          galeriach sztuki, a także imprezy organizowane w placówkach
          oświatowych, imprezy sportowe organizowane wyłącznie dla sportowców
          niepełnosprawnych, imprezy organizowane w ramach współzawodnictwa
          sportowego dzieci i młodzieży oraz imprezy rekreacyjne.";
4) w art. 5:
   a) w ust. 2 w pkt 2 po wyrazach "porządkową i informacyjną" dodaje się
     wyrazy "odpowiednio wyszkoloną i wyposażoną, wyraźnie wyróżniającą się
     elementami ubioru oraz powołuje kierownika do spraw bezpieczeństwa,
     kierującego tymi służbami,",
   b) w ust. 4 wyraz "rejonowym" zastępuje się wyrazami "powiatowym
     (miejskim)";
5) po art. 5 dodaje się art. 5a w brzmieniu:
    "Art. 5a. 1. Organizator imprezy masowej może zawrzeć z właściwym
            miejscowo komendantem powiatowym (miejskim) Policji porozumienie o
            odpłatnym udziale Policji w zabezpieczeniu, podczas przeprowadzania
            imprezy masowej, bezpieczeństwa i porządku publicznego.
           2. Porozumienie, o którym mowa w ust. 1, jest zawierane po wyrażeniu
            zgody przez właściwego miejscowo komendanta wojewódzkiego Policji
            i powinno w szczególności określać sposób zabezpieczenia przez
            Policję bezpieczeństwa i porządku publicznego, kwotę odpłatności
            uiszczanej na rzecz Policji przez organizatora imprezy masowej,
            zasady i tryb nadzoru Policji nad działalnością służb porządkowej
            i informacyjnej oraz kierownika do spraw bezpieczeństwa.
           3. Kwotę odpłatności, o której mowa w ust. 2, ustala się przy
            uwzględnieniu określonych w ustawie z dnia 6 kwietnia 1990 r. o
            Policji (Dz.U. z 2000 r. Nr 101, poz. 1092 i z 2001 r. Nr ....
            poz. .....) zasad przyznawania dodatkowego wynagrodzenia za udział
            w zabezpieczeniu podczas imprezy masowej bezpieczeństwa i porządku
            publicznego.";
6) w art. 6 wyrazy "30 dni" zastępuje się wyrazami "14 dni";
7) w art. 7:
   a) w ust. 1:
       - w pkt 1 wyraz "rejonowych" zastępuje się wyrazami "powiatowych
        (miejskich)",
     - pkt 6 otrzymuje brzmienie:
         "6) informację o liczbie miejsc dla osób w obiekcie lub na terenie
           gdzie impreza masowa będzie zorganizowana, mogących wystąpić
           zagrożeniach porządku publicznego, w tym informację o ewentualnym
           uznaniu imprezy masowej za imprezę o podwyższonym ryzyku oraz
           informację o liczbie osób, które mogą być obecne na imprezie
           masowej, o stanie liczebnym, organizacji, oznakowaniu, wyposażeniu i
           sposobie rozmieszczenia służb porządkowej i informacyjnej; w
           odniesieniu do służby porządkowej przyjmuje się przelicznik - co
           najmniej 10 porządkowych na 300 osób, które mogą być obecne na
           imprezie i co najmniej 1 porządkowy na każde następne 100 osób. W
           przypadku uznania imprezy za imprezę o podwyższonym ryzyku
           przeliczniki te wynoszą odpowiednio 30 porządkowych na 300 osób,
           które mogą być obecne na imprezie masowej i co najmniej 3
           porządkowych na każde następne 100 osób,",
       - w pkt 7 po wyrazach "w imprezie masowej" dodaje się wyrazy
        "(kierownika do spraw bezpieczeństwa)",
   b) po ust. 1 dodaje się ust. 1a i ust. 1b w brzmieniu:
      "1a. Organizator imprezy masowej, nie później niż 14 dni przed
         wystąpieniem z wnioskiem o wydanie zezwolenia na przeprowadzenie
         imprezy masowej, zwraca się do właściwych miejscowo komendantów
         powiatowych (miejskich) Policji i Państwowej Straży Pożarnej,
         kierownika jednostki organizacyjnej pomocy doraźnej (pogotowia
         ratunkowego) i państwowego inspektora sanitarnego o wyrażenie opinii,
         o których mowa w ust. 1 pkt 1 i 2.
       1b. Właściwi miejscowo komendanci powiatowi (miejscy) Policji i
         Państwowej Straży Pożarnej w celu wydania opinii mogą zażądać od
         organizatora imprezy masowej dokumentacji określonej w ust. 1 pkt 3-9
         i 11 oraz w ust. 3.";
8) w art. 8:
   a) w ust.1 wyrazy "14 dni" zastępuje się wyrazami "7 dni",
   b) po ust. 1 dodaje się ust. 1a  i 1b w brzmieniu:
      "1a. Zezwolenie na przeprowadzenie imprezy powinno zawierać nazwę
         organizatora, miejsce jej przeprowadzenia, czas rozpoczęcia i
         zakończenia, maksymalną liczbę osób, które mogą być obecne, liczbę
         porządkowych, dane o osobie reprezentującej organizatora w zakresie
         zapewnienia bezpieczeństwa osób uczestniczących w imprezie masowej
         (kierowniku do spraw bezpieczeństwa) oraz o zainstalowaniu urządzeń
         określonych w art. 15 ust. 1.
       1b. Jeżeli organ, o którym mowa w ust. 1, uzna na podstawie wniosku, o
         którym mowa w art. 7, że jest to impreza o podwyższonym ryzyku,
         stwierdza to w zezwoleniu.",
   c) ust. 2 otrzymuje brzmienie:
     "2. Odmowa wydania zezwolenia na przeprowadzenie imprezy masowej następuje
       w razie niespełnienia wymogów, o których mowa w art. 5 ust. 2 i 3 oraz
       w art. 6 i 7.",
   d) w ust. 3 dodaje się zdanie drugie w brzmieniu: "Kopię decyzji,
     niezwłocznie po jej wydaniu, organ wydający przesyła podmiotom wymienionym
     w art. 7 ust. 1 pkt 1 i 2.",
   e) dodaje się ust. 4 w brzmieniu:
     "4. Odwołanie organizatora imprezy masowej od decyzji, o której mowa w
       ust. 1, nie wstrzymuje jej wykonania.";
9) w art. 9:
   a) w ust. 2 wyraz "rejonowym" zastępuje się wyrazami "powiatowym
     (miejskim)", a wyrazy "o których mowa w art. 7 ust. 1 pkt 6 i 7" zastępuje
     się wyrazami "o których mowa w art. 7 ust. 1 pkt  3 i 6-9",
   b) dodaje się ust. 3 w brzmieniu:
     "3. W przypadku zmiany terminu imprezy masowej mającej  odbyć się
       jednorazowo lub według ustalonego terminarza, organizator imprezy
       masowej na 7 dni przed jej terminem zawiadamia organ wydający
       zezwolenie na przeprowadzenie imprezy masowej oraz Policję i wszystkie
       służby ratownicze, które wydały opinie, o których mowa w art. 7 ust. 1
       i 1a.";
10) w art. 11 w ust. 2 wyrazy "14 dni" zastępuje się wyrazami "4 dni";
11) art. 13 otrzymuje brzmienie:
      "Art. 13. 1. Wojewoda może wprowadzić dla określonego organizatora
             imprezy masowej zakaz przeprowadzania przez niego imprez masowych
             na terenie województwa lub jego części albo w obiektach lub na
             terenach, o których mowa w art. 3 pkt 1, na czas określony lub do
             odwołania, albo zezwolić na przeprowadzenie imprezy masowej bez
             udziału widzów w przypadku negatywnej oceny stanu bezpieczeństwa
             i porządku publicznego w związku z przeprowadzoną imprezą masową.
         2. Wydanie zakazu, o którym mowa w ust. 1, następuje w formie decyzji
           administracyjnej. Kopię decyzji niezwłocznie po jej wydaniu
           wojewoda przesyła podmiotom wymienionym w art. 7 ust. 1 pkt 1 i 2,
           w art. 8 ust. 1 oraz w art. 13a ust. 1.
         3. Od decyzji, o której mowa w ust. 2, służy odwołanie do ministra
           właściwego do spraw wewnętrznych, który rozpatruje je w terminie 14
           dni.
         4. Odwołanie od decyzji, o której mowa w ust. 2, nie wstrzymuje jej
           wykonania.";
12) art. 13a otrzymuje brzmienie:
      "Art. 13a. 1. Zarząd powiatu może wprowadzić dla określonego organizatora
             imprezy masowej zakaz przeprowadzania przez niego imprez masowych
             na terenie powiatu lub jego części albo w obiektach lub na
             terenach, o których mowa w art. 3 pkt 1, na czas określony lub do
             odwołania, albo zezwolić na przeprowadzenie imprezy masowej bez
             udziału widzów w przypadku negatywnej oceny stanu bezpieczeństwa
             i porządku publicznego w związku z przeprowadzoną imprezą masową.
         2. Wydanie zakazu, o którym mowa w ust. 1, następuje w formie decyzji
           administracyjnej. Kopię decyzji, niezwłocznie po jej wydaniu, organ
           wydający przesyła podmiotom wymienionym w art. 7 ust. 1 pkt 1 i 2,
           art. 8 ust. 1 oraz art. 13 ust. 1.
         3. Od decyzji, o której mowa w ust. 2, służy odwołanie do
           Samorządowego Kolegium Odwoławczego, które rozpatruje je w terminie
           3 dni.
         4. Odwołanie od decyzji, o której mowa w ust. 1, nie wstrzymuje jej
           wykonania.";
13)  w art. 14 ust.2 otrzymuje brzmienie:
     "2. Osobom obecnym na imprezie masowej zabrania się wnoszenia i posiadania
       w jej trakcie broni lub innych niebezpiecznych przedmiotów, materiałów
       wybuchowych, wyrobów pirotechnicznych, materiałów pożarowo
       niebezpiecznych, napojów alkoholowych, środków odurzających lub
       substancji psychotropowych.";
14) art. 15 otrzymuje brzmienie:
      "Art. 15. 1. Organizator imprezy masowej jest uprawniony do utrwalania
             przebiegu imprezy, a w szczególności zachowania osób, za pomocą
             urządzeń rejestrujących obraz i dźwięk,  z zastrzeżeniem ust. 25.

         2. Wojewoda sporządza wykaz stadionów,  obiektów lub terenów, na
           których utrwalanie przebiegu imprezy masowej za pomocą urządzeń
           rejestrujących obraz i dźwięk jest obowiązkowe. Umieszczenie w
           wykazie określonego stadionu, obiektu lub terenu następuje w drodze
           decyzji administracyjnej.
         3. W decyzji, o której mowa w ust. 2, określa się w szczególności
           termin, od którego utrwalanie przebiegu imprezy masowej za pomocą
           urządzeń rejestrujących obraz i dźwięk jest obowiązkowe.
         4. Od decyzji, o której mowa w ust. 2, przysługuje odwołanie do
           ministra właściwego do spraw wewnętrznych.
         5. Organizator imprezy masowej przeprowadzanej na stadionie, w
           obiekcie  lub na terenie, o których mowa w ust. 2, jest obowiązany
           do utrwalania przebiegu imprezy, a w szczególności zachowania osób,
           za pomocą urządzeń rejestrujących obraz i dźwięk.
         6. Materiały zgromadzone podczas utrwalania przebiegu imprezy masowej
           mogące stanowić dowody pozwalające na wszczęcie postępowania
           karnego albo postępowania w sprawach o wykroczenia lub dowody
           mające znaczenie dla toczących się takich postępowań, organizator
           imprezy masowej niezwłocznie przekazuje prokuratorowi rejonowemu
           właściwemu ze względu na miejsce przeprowadzanej imprezy masowej
           lub Policji, w razie potrzeby z wnioskiem o wszczęcie postępowania
           karnego lub z wnioskiem o ukaranie, chyba że sam wystąpi z
           wnioskiem o ukaranie w sprawach o wykroczenia.
         7. Zgromadzone podczas utrwalania przebiegu imprezy masowej materiały
           niezawierające dowodów pozwalających na wszczęcie postępowania
           karnego albo postępowania w sprawach o wykroczenia lub dowodów
           mających znaczenie dla toczących się takich postępowań, przechowuje
           się po zakończeniu imprezy masowej przez okres co najmniej jednego
           miesiąca, a następnie ulegają komisyjnemu zniszczeniu";
15) po art. 15 dodaje się art. 15a w brzmieniu:
       "Art. 15a. 1. Wojewoda może nałożyć na organizatora imprezy masowej
              odbywającej się w miejscu nieobjętym wykazem, o którym mowa w
              art. 15 ust. 2, obowiązek jej utrwalania za pomocą urządzeń
              rejestrujących obraz i dźwięk.
         2. Przepisy art. 15 ust. 3-5 stosuje się odpowiednio.";
16) w art. 16 w ust. 1:
   a) w pkt 3 po wyrazie "wnoszą" dodaje się wyrazy "lub posiadają",
   b) pkt 4 otrzymuje brzmienie:
     "4) stwierdzania uprawnień osób do przebywania na imprezie masowej, a w
       przypadku stwierdzenia braku takich uprawnień wezwania ich do
       opuszczenia imprezy masowej,",
   c) po pkt 4 dodaje się pkt 4a w brzmieniu:
     "4a) wydawania poleceń porządkowych osobom zakłócającym porządek publiczny
       lub zachowującym się niezgodnie z regulaminem imprezy masowej, a w
       przypadku niewykonania tych poleceń wezwania ich do opuszczenia imprezy
       masowej,";
17) w art. 17:
   a) w ust. 1 w pkt 2 wyrazy "zakłócają tę imprezę" zastępuje się wyrazami
     "zakłócają porządek publiczny lub zachowują się niezgodnie z regulaminem
     imprezy masowej",
   b) ust. 2 otrzymuje brzmienie:
     "2. W przypadku gdy działania podjęte w trybie określonym w ust. 1 przez
       służby porządkowe organizatora imprezy masowej są nieskuteczne,
       organizator imprezy lub kierownik do spraw bezpieczeństwa w imieniu
       organizatora imprezy, występuje o pomoc do Policji, potwierdzając ten
       fakt pisemnym zgłoszeniem.",
   c) dodaje się ust. 3 w brzmieniu:
     "3. W sytuacji określonej w ust. 2 służby porządkowe organizatora imprezy
       wykonują polecenia Policji.";
18) art. 18 otrzymuje brzmienie:
    "Art. 18. Rada Ministrów określi, w drodze rozporządzenia, wymogi, jakie
          powinny spełniać służby porządkowe w zakresie wyszkolenia i
          wyposażenia oraz szczegółowe warunki i sposoby działania tych służb
          w zakresie określonym w art. 16 i 17, w tym tematykę i formy
          szkolenia, jednostki właściwe do przeprowadzania szkolenia, wzór
          zaświadczenia o ukończeniu szkolenia, wymagane wyposażenie służb
          porządkowych w zależności od potencjalnego ryzyka, zakres
          sprawdzania przez służby porządkowe uprawnień osób do uczestniczenia
          w imprezie masowej, sposoby legitymowania w celu ustalenia
          tożsamości osób obecnych, przeglądania ich bagaży i odzieży oraz
          usuwania osób zakłócających imprezę.";
19) w art. 19 w ust. 5  wyrazy "Minister Spraw  Wewnętrznych i Administracji w
  porozumieniu z Ministrami: Finansów, Zdrowia i Opieki Społecznej" zastępuje
  się wyrazami "Minister właściwy do spraw wewnętrznych, w porozumieniu z
  ministrami właściwymi do spraw finansów publicznych i do spraw zdrowia", a
  wyraz "Turystyki" zastępuje się wyrazem "Sportu";
20) w art. 20 ust. 2 otrzymuje brzmienie:
     "2. Minister właściwy do spraw instytucji finansowych, w porozumieniu z
       ministrem właściwym do spraw wewnętrznych, po zasięgnięciu opinii
       Prezesa Urzędu Kultury Fizycznej i Sportu oraz Prezesa Polskiej Izby
       Ubezpieczeń, określi, w drodze rozporządzenia, minimalną sumę
       gwarancyjną ubezpieczenia, o którym mowa w ust. 1, z uwzględnieniem
       konieczności właściwego zabezpieczenia finansowego skutków wypadków
       zaistniałych podczas imprezy masowej.";
21) art. 21 otrzymuje brzmienie:
      "Art. 21. 1. Kto organizuje imprezę masową bez wymaganego zezwolenia lub
             niezgodnie z warunkami określonymi w zezwoleniu albo przeprowadza
             ją wbrew wydanemu zakazowi,
               podlega karze aresztu, ograniczenia wolności albo grzywny.
         2. Kto nie wykonuje polecenia porządkowego, wydanego na podstawie
           ustawy lub regulaminu imprezy masowej (obiektu) przez organizatora
           imprezy lub służby porządkowe,
                podlega karze grzywny.
         3. Kto wnosi lub posiada na imprezie masowej broń, inne niebezpieczne
           przedmioty, materiały wybuchowe, wyroby pirotechniczne lub
           materiały pożarowo niebezpieczne,
                podlega karze aresztu albo ograniczenia wolności.
         4. Kto wnosi lub posiada na imprezie masowej napoje alkoholowe,
              podlega karze grzywny.
         5. Może być orzeczony przepadek przedmiotów wymienionych w ust 3 lub
           4, chociażby nie stanowiły  własności sprawcy.";
22) art. 22 otrzymuje brzmienie:
       "Art. 22. W razie ukarania za wykroczenia z art. 50, 51, 52a, 124 i 143
              Kodeksu wykroczeń oraz określone w art. 21 ust. 2-4 niniejszej
              ustawy, popełnione w związku z imprezami masowymi, można orzec
              środek karny zakazu wstępu na imprezę masową, w rozumieniu
              niniejszej ustawy, na czas od 1 roku do 3 lat, który może być
              połączony z obowiązkiem osobistego stawiennictwa na wezwanie
              powiatowego (miejskiego) komendanta Policji, we właściwej dla
              miejsca zamieszkania ukaranego jednostce organizacyjnej Policji w
              czasie trwania imprezy masowej.";
23) w art. 23:
   a) w ust. 1 wyrazy "karę dodatkową" zastępuje się wyrazami "środek karny",
   b) w ust. 3 wyrazy "Ministrem Spraw Wewnętrznych i Administracji" zastępuje
     się wyrazami "ministrem właściwym do spraw wewnętrznych".
                                       
                                    Art. 2.
W ustawie z dnia 6 kwietnia 1990 r. o Policji (Dz.U. z 2000 r. Nr 101, poz.
1092) wprowadza się następujące zmiany:
1) w art. 13:
   a) ust. 3 otrzymuje brzmienie:
     "3. Jednostki samorządu terytorialnego oraz inne podmioty organizacyjne,
       wskazane w odrębnych ustawach, mogą uczestniczyć w pokrywaniu części
       kosztów funkcjonowania Policji.",
   b) po ust. 3 dodaje się ust. 3a-3c w brzmieniu:
      "3a. Środki przekazane Policji na podstawie porozumień, o których mowa w
         art. 5a ustawy z dnia 22 sierpnia 1997 r. o bezpieczeństwie imprez
         masowych (Dz.U. Nr 106, poz. 680, z 1998 r. Nr 106, poz. 668 oraz z
         2001 r. Nr ...., poz. ....) przeznacza się na wypłatę dodatkowego
         wynagrodzenia, o którym mowa w art. 112 ust. 3, oraz na pokrycie
         innych kosztów funkcjonowania Policji.
       3b. Gospodarkę środkami, o których  mowa w ust. 3a, prowadzi się w
         Policji w ramach wyodrębnionego środka specjalnego.
       3c. Minister właściwy do spraw wewnętrznych, w porozumieniu z ministrem
         właściwym do spraw finansów publicznych, określi, w drodze
         rozporządzenia, szczegółowe zasady i tryb gospodarowania środkami, o
         których mowa w ust. 3b.";
2) art. 33 otrzymuje brzmienie:
    "Art. 33. 1. Czas pełnienia służby policjanta jest określony wymiarem jego
            obowiązków, z uwzględnieniem prawa do wypoczynku.
           2. Zadania służbowe policjanta powinny być ustalone w sposób
            pozwalający na ich wykonanie w ramach 40-godzinnego tygodnia
            służby, w 3-miesięcznym okresie rozliczeniowym.
           3. W zamian za czas służby przekraczający normę określoną w ust. 2
            policjantowi udziela się czasu wolnego od służby w tym samym
            wymiarze, z wyjątkiem przypadków, o których mowa w art. 112 ust.
            3.
           4. Minister właściwy do spraw wewnętrznych określi, w drodze
            rozporządzenia, rozkład czasu służby, uwzględniając tygodniowy
            oraz dzienny wymiar czasu służby, dopuszczalne przypadki
            przedłużania czasu służby ponad ustalony wymiar, a także
            wprowadzenie dla policjantów zmianowego rozkładu czasu służby,
            sposób pełnienia przez policjantów dyżurów domowych oraz warunki i
            zasady udzielania policjantom czasu wolnego, jak również określi
            grupy policjantów zwolnionych z pełnienia służby w porze nocnej,
            niedziele i święta.";
3) w art. 112 dodaje się ust. 3 w brzmieniu:
     "3. Policjantowi uczestniczącemu bezpośrednio, na podstawie porozumienia,
       o którym mowa w art. 5a ustawy z dnia 22 sierpnia 1997 r. o
       bezpieczeństwie imprez masowych, w zabezpieczeniu przez Policję
       bezpieczeństwa i porządku publicznego w trakcie imprezy masowej w
       czasie, o którym mowa w art. 33 ust. 3, wypłaca się dodatkowe
       wynagrodzenie za każdą rozpoczętą godzinę wykonywania tych czynności, w
       wysokości 2/170 kwoty przeciętnego miesięcznego uposażenia zasadniczego
       policjantów wraz z dodatkami o charakterze stałym, ustalonego za
       czerwiec roku ubiegłego i ogłaszanego przez Komendanta Głównego Policji
       w Dzienniku Urzędowym Komendy Głównej Policji.".
                                       
                                    Art. 3.
Akty prawne wydane na podstawie upoważnień ustawowych zmienionych niniejszą
ustawą zachowują moc do czasu zastąpienia ich przez akty wydane na podstawie
niniejszej ustawy.
                                       
                                    Art. 4.
Ustawa wchodzi w życie po upływie 14 dni od dnia ogłoszenia, z wyjątkiem art. 1
pkt 14 dotyczącego art. 15 ust. 2, który wchodzi w życie po upływie 6 miesięcy
od dnia ogłoszenia.
 
 
 
 
 
                                                                               
