


Tekst ustawy
przekazany do Senatu zgodnie z art. 52 regulaminu Sejmu
 
 
 
USTAWA
z dnia 13 lipca
2006 r.
 
o dokumentach
paszportowych
 
 
Rozdział  1
Przepisy ogólne
 
Art. 1.
Ustawa określa:
1)   rodzaje
dokumentów paszportowych;
2)   właściwość
organów wydających dokumenty paszportowe;
3)   okoliczności
uzasadniające odmowę wydania lub unieważnienie dokumentu paszportowego;
4)   zakres danych
wpisywanych do dokumentu paszportowego;
5)   zakres danych
zawartych w ewidencjach paszportowych oraz sposób prowadzenia tych ewidencji i
zasady udostępniania danych w nich gromadzonych oraz organy właściwe w tych
sprawach.
 
Art. 2.
Ilekroć w
ustawie mowa jest o: 
1)   danych
biometrycznych – należy przez to rozumieć wizerunek twarzy i odciski palców
umieszczone w dokumentach paszportowych w formie elektronicznej; 
2)   dokumencie
paszportowym – należy przez to rozumieć: paszport, paszport tymczasowy, paszport
dyplomatyczny, paszport służbowy Ministerstwa Spraw Zagranicznych;
3)   organie
paszportowym – należy przez to rozumieć ministra właściwego do spraw wewnętrznych,
ministra właściwego do spraw zagranicznych, wojewodę i konsula;
4)   sporządzeniu
dokumentu paszportowego – należy przez to rozumieć przeniesienie danych
osobowych i biometrycznych osoby ubiegającej się o wydanie dokumentu paszportowego
do książeczki paszportowej w postaci graficznej i elektronicznej;
5)   utracie
dokumentu paszportowego – należy przez to rozumieć fizyczną utratę dokumentu
przez osobę, dla której został sporządzony, która nastąpiła w szczególności w
wyniku zagubienia lub przestępstwa;
6)   zniszczeniu
dokumentu paszportowego – należy przez to rozumieć zniszczenie dokumentu w
stopniu uniemożliwiającym przekroczenie granicy, lecz pozwalającym na
identyfikację dokumentu.
 
Art. 3.
Każdy obywatel
polski ma prawo do otrzymania paszportu. Pozbawienie lub ograniczenie tego
prawa może nastąpić wyłącznie w przypadkach przewidzianych w ustawie.
 
Art. 4.
Dokument
paszportowy uprawnia do przekraczania granicy i pobytu za granicą oraz
poświadcza obywatelstwo polskie, a także tożsamość osoby w nim wskazanej w
zakresie danych, jakie ten dokument zawiera.
 
Art. 5.
Dokumenty
paszportowe w okresie ich ważności stanowią własność Rzeczypospolitej Polskiej.
 
Art. 6. 
1.   Do postępowań w sprawach uregulowanych ustawą
stosuje się przepisy ustawy z dnia 14 czerwca 1960 r. – Kodeks postępowania
administracyjnego (Dz. U. z 2000 r. Nr 98, poz. 1071, z późn. zm.[1])).
2.   Do postępowań uregulowanych ustawą należących do
właściwości konsula stosuje się przepisy ustawy z dnia 13 lutego 1984 r. o
funkcjach konsulów Rzeczypospolitej Polskiej (Dz. U. z 2002 r. Nr 215, poz.
1823 oraz z 2004 r. Nr 173, poz. 1808).
 
Art. 7. 
1.   Dokument
paszportowy wydaje się na wniosek osoby pełnoletniej po przedłożeniu wymaganych
dokumentów, pobraniu danych biometrycznych i uiszczeniu należnej opłaty.
2.   Paszporty
dyplomatyczne i paszporty służbowe Ministerstwa Spraw Zagranicznych są wydawane
bez pobierania opłat.
3. W paszportach
tymczasowych nie zamieszcza się danych biometrycznych.
 
Art. 8. 
1.   Ulga w
opłacie za wydanie paszportu przysługuje:
1)   emerytom, rencistom, osobom niepełnosprawnym w
rozumieniu przepisów ustawy z dnia 27 sierpnia 1997 r. o rehabilitacji
zawodowej i społecznej oraz zatrudnianiu osób niepełnosprawnych (Dz. U. Nr 123,
poz. 776, z późn. zm.[2])),
a także współmałżonkom tych osób, pozostającym na ich wyłącznym utrzymaniu;
2)   osobom przebywającym w domach pomocy społecznej
lub w zakładach opiekuńczych albo korzystającym z pomocy społecznej w
formie zasiłków stałych;
3)   kombatantom i innym osobom, do których stosuje się
przepisy ustawy z dnia 24 stycznia 1991 r. o kombatantach oraz niektórych
osobach będących ofiarami represji wojennych i okresu powojennego (Dz. U.
z 2002 r. Nr 42, poz. 371, z późn. zm.[3]));
4)   uczniom i studentom.
2.   W razie
zbiegu tytułów uprawniających do ulgi w opłacie za wydanie paszportu
przysługuje tylko jedna ulga w opłacie.
3. Ulga w opłacie,
o której mowa w ust. 1, wynosi 50% kwoty określonej w przepisach wydanych na
podstawie art. 11 ust. 1.
 
Art. 9.
Nie pobiera się
opłaty za wydanie paszportu od:
1)   osób, które w
dniu złożenia wniosku o wydanie paszportu mają ukończone 70 lat;
2)   osób, o
których mowa w art. 8 ust. 1 pkt 2, jeżeli ich wyjazd za granicę następuje w
celu długotrwałego leczenia lub w związku z koniecznością poddania się operacji;
3)   osób, które
złożyły wniosek o wymianę paszportu z powodu jego wady technicznej;
4)   żołnierzy
wyznaczonych do pełnienia służby poza granicami państwa, z wyjątkiem żołnierzy
zawodowych.
 
Art. 10. 
1.   Opłatę za
wydanie paszportu obniża się w przypadku wydania nowego paszportu przed upływem
terminu ważności dotychczas posiadanego paszportu na skutek wystąpienia jednej
z następujących okoliczności:
1)   zmiany
nazwiska, imienia lub innych danych, które podlegają wpisowi do paszportu;
2)   zmiany wyglądu
osoby posiadającej paszport, mogącej utrudnić ustalenie jej tożsamości;
3)   braku w
dotychczas posiadanym paszporcie miejsca na umieszczenie w nim wiz lub stempli
poświadczających przekroczenie granicy.
2. Opłatę, o
której mowa w ust. 1, ustala się odejmując od opłaty obowiązującej w dniu
złożenia wniosku o nowy paszport jedną dziesiątą część opłaty za każdy pełny
rok pozostający do upływu ważności dotychczas posiadanego paszportu - w
przypadku paszportu z terminem ważności 10 lat lub jedną piątą - w przypadku
wydania paszportu z terminem ważności 5 lat.
3. Opłatę za
wydanie nowego paszportu przed upływem terminu ważności dotychczas posiadanego
paszportu podwyższa się o 200%, jeżeli paszport został utracony lub zniszczony
z przyczyn zawinionych przez jego posiadacza.
 
Art. 11. 
1. Rada Ministrów
określi, w drodze rozporządzenia, wysokość opłat za wydanie dokumentu paszportowego,
tryb uiszczania tych opłat oraz tryb zwrotu tej opłaty w przypadku wydania
decyzji o unieważnieniu dokumentu paszportowego. Rozporządzenie powinno w
szczególności uwzględniać zróżnicowaną wysokość opłat w zależności od rodzaju
dokumentu paszportowego. Opłata za wydanie dokumentu paszportowego powinna
uwzględniać koszty produkcji i personalizacji tego dokumentu.
2.   Opłaty za
wydanie dokumentów paszportowych stanowią dochód budżetu państwa.
 
Art. 12.
Za paszporty i
paszporty tymczasowe wydane przez konsula pobiera się opłatę w wysokości
określonej w przepisach wydanych na podstawie ustawy z dnia 13 lutego 1984 r. o
funkcjach konsulów Rzeczypospolitej Polskiej.
 
Art. 13. 
1.   W imieniu
małoletniego wniosek o wydanie dokumentu paszportowego składają rodzice
wspólnie, chyba że na podstawie orzeczenia sądu jeden z rodziców został
pozbawiony władzy rodzicielskiej lub władza ta została ograniczona. W przypadku
braku zgodności stanowisk rodziców lub niemożności uzyskania zgody jednego z
nich, zgodę na wydanie dokumentu paszportowego zastępuje orzeczenie sądu rodzinnego.
2.   Wniosek
złożony przez jednego rodzica wraz z pisemną zgodą drugiego rodzica,
poświadczoną za zgodność podpisu przez organ paszportowy lub notariusza, uznaje
się za złożony wspólnie przez rodziców.
3.   Dokument
paszportowy może być wydany za granicą za zgodą tylko jednego z rodziców
wyłącznie z ważnych powodów, o ile przemawia za tym dobro małoletniego,
szczególnie jeżeli uzyskanie zgody drugiego rodzica jest niemożliwe lub znacznie
utrudnione.
4.   Przepisy ust.
1-3 stosuje się odpowiednio do ustanowionych przez sąd opiekunów małoletniego.
 
Art. 14.
Wniosek o
wydanie dokumentu paszportowego osobie ubezwłasnowolnionej składa
przedstawiciel ustawowy tej osoby lub ustanowiony przez sąd opiekun.
 
Art. 15. 
1.   Złożenie
wniosku o wydanie dokumentu paszportowego oraz odbiór dokumentu paszportowego następuje
osobiście.
2.   Obecność małoletniego
lub osoby ubezwłasnowolnionej jest wymagana przy składaniu wniosku o wydanie
dla nich dokumentu paszportowego.
3.   Odbioru
dokumentu paszportowego dla małoletniego może dokonać jeden z rodziców lub
opiekunów. Małoletni lub osoba ubezwłasnowolniona, którzy ukończyli 13 lat,
odbierają ten dokument osobiście, w obecności przynajmniej jednego z rodziców
lub opiekunów.
4.   W
uzasadnionych przypadkach, zwłaszcza w warunkach szczególnie utrudnionego
dojazdu do urzędu konsularnego, na wniosek osoby ubiegającej się o wydanie
dokumentu paszportowego, konsul może odstąpić od wymogu osobistego odbioru
dokumentu paszportowego. W tym przypadku przepisu art. 16 nie stosuje się.
 
Art. 16.
Osoba
odbierająca dokument paszportowy sprawdza za pomocą czytnika elektronicznego,
czy dane osobowe i biometryczne zamieszczone w tym dokumencie są zgodne ze
stanem faktycznym.
 
Art. 17. 
1.   Wydania
dokumentu paszportowego odmawia się na wniosek:
1)   sądu
prowadzącego przeciwko osobie ubiegającej się o dokument paszportowy postępowanie
w sprawie karnej lub postępowanie w sprawie o przestępstwo skarbowe,
postępowanie w sprawie nieletniego lub prowadzącego postępowanie cywilne;
2)   organu
prowadzącego postępowanie przygotowawcze, organu postępowania wykonawczego w
sprawie karnej, w tym o przestępstwo skarbowe, przeciwko osobie ubiegającej się
o wydanie dokumentu paszportowego.
2.   W przypadkach
uzasadnionych ważnym interesem osoby ubiegającej się o dokument paszportowy,
pomimo istnienia przesłanek uzasadniających odmowę jego wydania, konsul może
wydać paszport tymczasowy. O wydaniu takiego paszportu konsul informuje
organ, który wystąpił z wnioskiem o niewydawanie dokumentu paszportowego.
 
Art. 18. 
1.   W dokumencie
paszportowym zamieszcza się następujące dane:
1)   nazwisko;
2)   imię (imiona);
3)   datę i
miejsce urodzenia;
4)   obywatelstwo;
5)   płeć;
6)   wizerunek
twarzy i podpis posiadacza;
7)   datę wydania
i datę upływu ważności dokumentu paszportowego;
8)   serię i numer
dokumentu paszportowego;
9)   numer PESEL;
10)    nazwę
organu wydającego;
11)    dane
biometryczne.
2.   W dokumentach
paszportowych wydawanych osobom małoletnim, które nie ukończyły 13 lat, nie
zamieszcza się podpisu posiadacza.
 
Art. 19. 
1.   Minister
Obrony Narodowej dokonuje w paszporcie wpisu potwierdzającego status osoby, o
której mowa w art. III ust. 3 Umowy między Państwami-Stronami Traktatu
Północnoatlantyckiego dotyczącej statusu ich sił zbrojnych, sporządzonej w
Londynie dnia 19 czerwca 1951 r. (Dz. U. z 2000 r. Nr 21, poz. 257), oraz
prowadzi rejestr tych wpisów.
2.   Minister
Obrony Narodowej w porozumieniu z ministrem właściwym do spraw wewnętrznych
określi, w drodze rozporządzenia, wzór wniosku i inne dokumenty wymagane do
dokonania w paszporcie wpisu potwierdzającego status osoby, o której mowa w
ust. 1, tryb postępowania w tych sprawach, wzór wpisu i sposób jego uchylania,
a także sposób prowadzenia rejestru tych wpisów i wzór rejestru wpisu,
uwzględniając jego elektroniczną lub papierową formę.
 
Art. 20. 
1.   Dokumenty
paszportowe mają formę książeczki.
2.   Minister
właściwy do spraw wewnętrznych w porozumieniu z ministrem właściwym do spraw
zagranicznych określi, w drodze rozporządzenia:
1)   wzory
dokumentów paszportowych i wniosków o wydanie dokumentów paszportowych;
2)   sposób
pobierania danych biometrycznych i zamieszczania ich w dokumentach
paszportowych;
3)   dokumenty
wymagane do otrzymania dokumentów paszportowych; 
4)   tryb
wydawania dokumentów paszportowych, z uwzględnieniem sytuacji, o której
mowa w art. 15 ust. 4;
5)   tryb
postępowania funkcjonariuszy Straży Granicznej w przypadku ujawnienia w czasie
kontroli granicznej fałszerstw lub wad w dokumentach paszportowych oraz
w sytuacji zniszczenia dokumentu. 
3. Rozporządzenie,
o którym mowa w ust. 2, uwzględnia w szczególności:
1) zróżnicowanie
składanych dokumentów w zależności od rodzaju dokumentu paszportowego;
2) konieczność
weryfikacji przez osoby ubiegające się o wydanie paszportu danych biometrycznych
zawartych w wydawanym dokumencie;
3) konieczność
zatrzymania przez funkcjonariusza Straży Granicznej dokumentu paszportowego, w
przypadku gdy dokument ten jest podrobiony lub przerobiony.
4. W przypadku
zmiany wzoru dokumentów paszportowych w rozporządzeniu, o którym mowa w ust. 2,
można określić termin ważności wzorów oraz terminy, do upływu których mogą być
stosowane blankiety dotychczasowego wzoru.
 
Rozdział  2
Paszporty i
paszporty tymczasowe
 
Art. 21. 
1.   Paszport może
być wydany małoletniemu po ukończeniu 5 roku życia.
2.   Małoletniemu
przed ukończeniem 5 roku życia na żądanie rodziców może być wydany paszport, z
tym że jego ważność nie może przekroczyć 5 lat od daty jego wydania.
 
Art. 22.
W wyjątkowych
sytuacjach, w szczególności uzasadnionych względami ochrony życia i zdrowia
obywatela lub związanych z trudnościami w prowadzeniu przez niego
działalności zawodowej lub społecznej, a także w przypadkach dotyczących
bezpieczeństwa państwa, tej samej osobie można wydać drugi paszport.
 
Art. 23. 
1.   Paszport
tymczasowy wydaje się:
1)   małoletnim do
ukończenia 5 roku życia;
2)   obywatelom
polskim przebywającym za granicą, którzy nie posiadają paszportu; dopuszcza się
możliwość wydania paszportu tymczasowego z urzędu, jeżeli przemawiają za tym
ważne okoliczności;
3)   obywatelom
polskim przebywającym za granicą na czas oczekiwania przez nich na doręczenie
paszportu sporządzanego w kraju.
 2. W przypadku
gdy małoletni przebywa za granicą bez opieki rodziców, paszport tymczasowy może
być wydany bez ich zgody.
 3. W przypadkach
nagłych, związanych z chorobą lub pogrzebem członka rodziny albo potrzebą pilnego
wyjazdu za granicę, paszport tymczasowy może być wydany obywatelowi polskiemu w
kraju.
 
Art. 24. 
1.   W szczególnie
uzasadnionych przypadkach dopuszcza się wydawanie przez konsula paszportu
tymczasowego bez zamieszczania w tym paszporcie numeru PESEL:
1)   małoletniemu
urodzonemu za granicą;
2)   obywatelowi
polskiemu zamieszkałemu poza okręgiem konsularnym;
3)   obywatelowi
polskiemu stale zamieszkałemu w okręgu konsularnym, któremu do chwili złożenia
wniosku o paszport nie został nadany numer PESEL.
2.   W przypadku,
o którym mowa w ust. 1 pkt 2, paszport tymczasowy wydaje się na okres do
jednego miesiąca.
3.   W przypadku,
o którym mowa w ust. 1 pkt 3, paszport tymczasowy wydaje się na okres do 9
miesięcy. 
4.   W przypadku,
o którym mowa w ust. 1 pkt 3, paszport tymczasowy bez zamieszczania numeru PESEL
może być wydany przez konsula tej samej osobie tylko raz. 
 
Rozdział 3
Paszporty
dyplomatyczne i paszporty służbowe 
Ministerstwa Spraw
Zagranicznych
 
Art. 25.
W paszporcie
dyplomatycznym oprócz danych, o których mowa w art. 18, zamieszcza się
dodatkowo stopień dyplomatyczny, funkcję, stanowisko lub tytuł posiadacza paszportu.

 
Art. 26. 
1.   Uprawnionymi
do otrzymania paszportu dyplomatycznego są:
1)   Prezydent
Rzeczypospolitej Polskiej;
2)   Marszałek i
Wicemarszałkowie Sejmu;
3)   Marszałek i
Wicemarszałkowie Senatu;
4)   Prezes i
Wiceprezesi Rady Ministrów;
5)   Ministrowie,
Sekretarze i Podsekretarze Stanu;
6) posłowie i
senatorowie;
7) posłowie do
Parlamentu Europejskiego wybrani w Rzeczypospolitej Polskiej.
2. Paszporty
dyplomatyczne otrzymują także małżonkowie osób wymienionych w ust. 1 pkt 1-5,
jeżeli towarzyszą im w podróży służbowej poza granicami kraju. 
 
Art. 27. 
1.   Uprawnionymi
do otrzymania paszportu dyplomatycznego są również osoby zajmujące stanowiska
lub pełniące funkcje:
1)   w służbie
zagranicznej, które posiadają stopień dyplomatyczny;
2)   związane z
przywilejami i immunitetami dyplomatycznymi na podstawie umów międzynarodowych,
których stroną jest Rzeczpospolita Polska, lub zwyczajów międzynarodowych;
3)   w wyniku
skierowania do pracy w organizacjach międzynarodowych.
2. Paszport
dyplomatyczny przysługuje członkom rodziny w rozumieniu przepisów ustawy z
dnia 27 lipca 2001 r. o służbie zagranicznej (Dz. U. Nr 128, poz. 1403
oraz z 2004 r. Nr 273, poz. 2703) osób, o których mowa w ust. 1, jeżeli
pozostają z nimi we wspólnocie domowej i przesiedlają się z nimi za granicę.
3.   Członkowie
rodzin osób, o których mowa w ust. 1, nieprzesiedlający się za granicę są
uprawnieni do otrzymania paszportu dyplomatycznego w celu odwiedzin tych osób.
4.   Uprawnieni do
otrzymania paszportu dyplomatycznego są także byli Prezydenci Rzeczypospolitej
Polskiej, byli Prezesi Rady Ministrów oraz byli Ministrowie Spraw
Zagranicznych, którzy zostali powołani do pełnienia tych funkcji, poczynając od
dnia 24 sierpnia 1989 r.
 
Art. 28. 
1.   Paszport
służbowy Ministerstwa Spraw Zagranicznych przysługuje członkom służby
zagranicznej nieposiadającym stopnia dyplomatycznego oraz innym osobom
skierowanym do wykonywania obowiązków służbowych w placówce zagranicznej.
2.   Paszport
służbowy Ministerstwa Spraw Zagranicznych przysługuje członkom rodziny w
rozumieniu przepisów ustawy z dnia 27 lipca 2001 r. o służbie zagranicznej
osób, o których mowa w ust. 1, jeżeli pozostają z nimi we wspólnocie
domowej i przesiedlają się z nimi za granicę. 
3.   Członkowie
rodzin osób, o których mowa w ust. 1, nieprzesiedlający się za granicę są
uprawnieni do otrzymania paszportu służbowego Ministerstwa Spraw Zagranicznych
w celu odwiedzin tych osób.
 
Art. 29. 
1.   Paszportem
dyplomatycznym i paszportem służbowym Ministerstwa Spraw Zagranicznych można
się legitymować wyłącznie w trakcie podróży służbowej lub w związku z
wykonywaniem czynności służbowych poza granicami kraju.
2.   Ograniczenia,
o którym mowa w ust. 1, nie stosuje się do osób wymienionych w art. 27 ust. 1 i
2, jeżeli zostały wyznaczone do pełnienia funkcji lub zajmowania stanowiska
poza granicami Rzeczypospolitej Polskiej, oraz osób wymienionych w art. 27 ust.
4.
 
Art. 30.
W przypadkach
uzasadnionych potrzebami służby zagranicznej oraz względami bezpieczeństwa
państwa tej samej osobie można wydać drugi paszport dyplomatyczny lub służbowy
Ministerstwa Spraw Zagranicznych.
 
Art. 31. 
1.   W przypadkach
uzasadnionych potrzebą ochrony interesów Rzeczypospolitej Polskiej za granicą
minister właściwy do spraw zagranicznych może podjąć decyzję o wydaniu
paszportu dyplomatycznego lub paszportu służbowego Ministerstwa Spraw
Zagranicznych również obywatelom polskim innym niż wskazanym w art. 26-28.
2.   Rada
Ministrów, na wniosek ministra właściwego do spraw zagranicznych, określi, w
drodze rozporządzenia, tryb i miejsce przechowywania paszportów dyplomatycznych
i paszportów służbowych Ministerstwa Spraw Zagranicznych oraz zakres czynności
konsula w tych sprawach. Rozporządzenie powinno uwzględniać zwyczaje
międzynarodowe oraz potrzebę szczególnej ochrony paszportów dyplomatycznych i
paszportów służbowych Ministerstwa Spraw Zagranicznych przed zgubieniem.
 
Rozdział 4
Okres ważności,
utrata i unieważnianie dokumentów paszportowych
 
Art. 32. 
1.   Paszport jest
ważny przez okres 10 lat od daty jego wydania. 
2.   Paszport
wydany małoletniemu, który ukończył 5 lat a nie ukończył 13 lat, jest ważny 5
lat od daty jego wydania.
 
Art. 33. 
1.   Paszport
tymczasowy jest ważny przez okres w nim wskazany, nie dłużej jednak niż przez
12 miesięcy od daty jego wydania.
2.   Paszport
tymczasowy, o którym mowa w art. 23 ust. 1 pkt 1, jest ważny przez 12
miesięcy od daty jego wydania.
 
Art. 34.
Paszport
dyplomatyczny i paszport służbowy Ministerstwa Spraw Zagranicznych są ważne
przez okres w nich wskazany, z tym że okres ich ważności nie może przekroczyć
10 lat od daty ich wydania.
 
Art. 35.
Utrata ważności
dokumentu paszportowego nie pozbawia jego posiadacza prawa wjazdu na podstawie
tego dokumentu na terytorium Rzeczypospolitej Polskiej.
 
Art. 36. 
1.   Osoba, która
utraciła dokument paszportowy lub której dokument paszportowy uległ
zniszczeniu, jest obowiązana niezwłocznie zawiadomić o tym organ paszportowy.
2.   Odnaleziony
dokument paszportowy nie podlega zwrotowi osobie, której został uprzednio
wydany.
3.   Osoba, która
znalazła dokument paszportowy innej osoby, jest obowiązana do przekazania tego
dokumentu do najbliższego organu paszportowego, Policji lub innego organu
administracji publicznej. Organy te przekazują dokument organowi paszportowemu,
który go wydał.
4.   Jeżeli osoba
odnalazła własny dokument paszportowy wcześniej zgłoszony jako utracony, jest
obowiązana do jego zwrotu właściwemu miejscowo organowi paszportowemu.
Obowiązek zwrotu dokumentu paszportowego następuje bez względu na to, czy osoba
posiada już nowy dokument wydany w miejsce utraconego, czy też o wydanie nowego
dokumentu nie występowała.
 
Art. 37.
Dokument
paszportowy zgłoszony jako utracony, zniszczony lub znaleziony traci ważność z
dniem zawiadomienia o jego utracie, zniszczeniu lub znalezieniu.
 
Art. 38. 
1.   Dokument
paszportowy podlega unieważnieniu:
1) na wniosek:
a) sądu
prowadzącego przeciwko posiadaczowi dokumentu paszportowego postępowanie w
sprawie karnej lub postępowanie w sprawie o przestępstwo skarbowe, postępowanie
w sprawie nieletniego lub prowadzącego postępowanie cywilne,
b) organu
prowadzącego postępowanie przygotowawcze, organu postępowania wykonawczego w
sprawie karnej, w tym o przestępstwo skarbowe, przeciwko posiadaczowi dokumentu
paszportowego;
2)   jeżeli został
wydany z naruszeniem przepisów ustawy;
3)   jeżeli jego
posiadacz utracił obywatelstwo polskie.
2.   Dokument
paszportowy traci ważność z dniem śmierci jego posiadacza.
3.   Na wniosek
sądu prowadzącego postępowanie w sprawie o wykonywanie władzy
rodzicielskiej, unieważnia się dokument paszportowy małoletniego, w stosunku do
którego ma zostać wydane orzeczenie w przedmiocie wykonywania władzy rodzicielskiej.
 
Art. 39. 
1.   Unieważnienie
i odmowa wydania dokumentu paszportowego następuje w drodze decyzji administracyjnej,
z wyjątkiem art. 38 ust. 2.
2.   Wniesienie
odwołania od decyzji o unieważnieniu tego dokumentu nie wstrzymuje jej
wykonania.
3.   Osoba, wobec
której wydano decyzję o unieważnieniu dokumentu paszportowego, jest obowiązana
do jego zwrotu organowi paszportowemu.
4.   Osoba
zgłaszająca zgon lub inna osoba posiadająca dokument paszportowy osoby zmarłej
jest obowiązana do zwrotu tego dokumentu kierownikowi urzędu stanu cywilnego,
właściwemu do sporządzenia aktu zgonu lub organowi paszportowemu.
5.   W razie
niewykonania obowiązku, o którym mowa w ust. 3, mają zastosowanie przepisy
ustawy z dnia 17 czerwca 1966 r. o postępowaniu egzekucyjnym w administracji
(Dz. U. z 2005 r. Nr 229, poz. 1954 oraz z 2006 r. Nr 104, poz. 708 i 711).
 
Art. 40.
W przypadku
wydania decyzji, o której mowa w art. 38 ust. 1 pkt 1 i 2 i ust. 3, przysługuje
zwrot opłaty paszportowej za każdy pełny rok objęty unieważnieniem paszportu.
 
Rozdział 5
Właściwość organów
 
Art. 41. 
1.   Minister
właściwy do spraw wewnętrznych jest organem właściwym w sprawach sporządzania
paszportów oraz, na wniosek ministra właściwego do spraw zagranicznych,
paszportów dyplomatycznych i służbowych Ministerstwa Spraw Zagranicznych.
2.   Konsul i
wojewoda są organami właściwymi w sprawach sporządzania paszportów tymczasowych.
 
Art. 42. 
1.   Minister
właściwy do spraw wewnętrznych sprawuje zwierzchni nadzór nad prowadzeniem
spraw dotyczących paszportów i paszportów tymczasowych. 
2.   Minister
właściwy do spraw zagranicznych sprawuje zwierzchni nadzór nad prowadzeniem
spraw dotyczących paszportów dyplomatycznych i paszportów służbowych
Ministerstwa Spraw Zagranicznych.
3.   Minister
właściwy do spraw wewnętrznych jest organem wyższego stopnia w rozumieniu
przepisów Kodeksu postępowania administracyjnego w stosunku do wojewodów i
konsulów, w zakresie wskazanym w ustawie, a dotyczącym paszportów i paszportów
tymczasowych.
 
Art. 43. 
1.   Paszporty i
paszporty tymczasowe w kraju wydaje, odmawia ich wydania i unieważnia wojewoda
właściwy ze względu na miejsce stałego pobytu osoby ubiegającej się o paszport,
a za granicą – konsul. 
2.   Za zgodą
ministra właściwego do spraw wewnętrznych, paszport i paszport tymczasowy może
być wydany z pominięciem właściwości, o której mowa w ust. 1.
 
Art. 44. 
1.   W
uzasadnionych przypadkach, gdy przemawia za tym ważny interes osoby uprawnionej
do otrzymania paszportu, paszport może wydać minister właściwy do spraw
wewnętrznych.
2.   Paszporty, o
których mowa w art. 22, wydaje minister właściwy do spraw wewnętrznych.
 
Art. 45. 
1.   Paszporty
dyplomatyczne i paszporty służbowe Ministerstwa Spraw Zagranicznych wydaje,
odmawia ich wydania i unieważnia minister właściwy do spraw zagranicznych.
2.   Paszporty, o
których mowa w ust. 1, mogą być, za zgodą ministra właściwego do spraw zagranicznych,
unieważnione za granicą przez konsula.
 
 
Rozdział 6
Ewidencja wydanych
i unieważnionych dokumentów paszportowych
 
Art. 46. 
1.   Tworzy się
centralną ewidencję wydanych i unieważnionych dokumentów paszportowych, zwaną dalej
„centralną ewidencją”.
2.   Centralna
ewidencja jest prowadzona przez ministra właściwego do spraw wewnętrznych,
który jest administratorem danych zgromadzonych w tej ewidencji.
 
Art. 47. 
1.   Organy
paszportowe prowadzą, w zakresie swoich uprawnień, ewidencje wydanych
i unieważnionych dokumentów paszportowych, zwane dalej „ewidencjami paszportowymi”.
2.   Organy
paszportowe są administratorami danych zgromadzonych w ewidencjach
paszportowych.
 
Art. 48.
Organy
paszportowe mogą przetwarzać dane gromadzone w prowadzonych ewidencjach bez
zawiadamiania osób, których te dane dotyczą, jeżeli służą one do realizacji
zadań określonych ustawą.
 
Art. 49. 
1.   Centralna
ewidencja i ewidencje paszportowe są prowadzone w systemie teleinformatycznego
zbioru danych o osobie i posiadanych przez nią dokumentach paszportowych. 
2.   W
uzasadnionych przypadkach dopuszcza się możliwość prowadzenia ewidencji
paszportowych w postaci informatycznych wydruków lub w formie pisemnej.
3.   Organy
paszportowe przekazują, w formie elektronicznej, do centralnej ewidencji dane z
ewidencji paszportowych niezwłocznie po podjęciu decyzji o wydaniu, odmowie
wydania lub unieważnieniu dokumentu paszportowego.
 
Art. 50.
W ewidencjach
paszportowych wpisuje się dane określone w art. 18 ust. 1 i art. 25 oraz:
1)   datę złożenia
wniosku o wydanie dokumentu paszportowego;
2)   informację o
odmowie wydania dokumentu paszportowego z powodów, o których mowa w art. 17
ust. 1;
3)   datę wydania
decyzji i przyczynę unieważnienia dokumentu paszportowego;
4)   datę utraty
ważności dokumentu paszportowego;
5)   numer akt
sprawy o wydanie dokumentu paszportowego.
 
Art. 51.
Centralna
ewidencja stanowi zbiory danych zgromadzonych w ewidencjach paszportowych. Do
centralnej ewidencji paszportowej wpisuje się ponadto informacje o utraconych niespersonalizowanych
książeczkach paszportowych oraz o dokumentach paszportowych utraconych i
unieważnionych przed odbiorem przez obywatela, wyszczególniając serie i numery
tych książeczek i dokumentów paszportowych.
 
Art. 52. 
1.   Organy
paszportowe oraz Komendant Główny Straży Granicznej mają bezpośredni dostęp do
zbiorów centralnej ewidencji w zakresie niezbędnym do wykonywania ustawowych
zadań.
2.   Dane
przetwarzane w centralnej ewidencji paszportowej udostępnia się, w zakresie
niezbędnym do wykonywania ustawowych zadań:
1)   Agencji
Bezpieczeństwa Wewnętrznego;
2)   Agencji
Wywiadu;
3) Centralnemu
Biuru Antykorupcyjnemu;
4)   ministrowi
właściwemu do spraw finansów publicznych;
5)   Policji;
6)   prokuratorowi;
7)   sądowi;
8)   Służbie
Więziennej;
9)   Służbie
Kontrwywiadu Wojskowego;
10) Służbie
Wywiadu Wojskowego;
11) Żandarmerii
Wojskowej.
3.   Dane z
centralnej ewidencji mogą być udostępniane na podstawie umów międzynarodowych,
których stroną jest Rzeczpospolita Polska.
 
Art. 53.
Poza ewidencją
centralną i ewidencjami paszportowymi organy paszportowe gromadzą w postaci akt
dokumentację stanowiącą podstawę wydania, odmowy wydania i unieważnienia
dokumentów paszportowych.
 
Art. 54.
1. Minister
właściwy do spraw wewnętrznych określi, w drodze rozporządzenia, sposób:
1) prowadzenia
ewidencji paszportowych oraz centralnej ewidencji;
2) przetwarzania
danych zgromadzonych w tych ewidencjach;
3) przekazywania
danych z ewidencji paszportowych do centralnej ewidencji.
2. Rozporządzenie,
o którym mowa w ust. 1, powinno w szczególności uwzględniać:
1) terminy
przekazywania danych z ewidencji paszportowych do centralnej ewidencji;
2) możliwość
udostępniania - w szczególnie uzasadnionych przypadkach - danych z centralnej
ewidencji w formie pisemnej;
3) bezpieczeństwo
przetwarzania i udostępniania danych.
 
Rozdział 7
Przepisy
zmieniające, przejściowe i końcowe
 
Art. 55.
W ustawie z dnia 4 września 1997 r. o
działach administracji rządowej (Dz. U. z 2003 r. Nr 159, poz. 1548, z późn.
zm.[4]))
wprowadza się następujące zmiany:
1)   w art. 6 w ust. 1 pkt 5 otrzymuje brzmienie:
„5) ewidencji ludności, dowodów osobistych;”;
2)   w art. 29 w
ust. 1 w pkt 9 kropkę zastępuje się średnikiem i dodaje się pkt 10 w brzmieniu:
„10)
paszportów.”.
 
Art. 56.
W ustawie z dnia
13 czerwca 2003 r. o cudzoziemcach (Dz.U. Nr 128, poz. 1176, z 2004 r. Nr 96,
poz. 959 i Nr 179, poz. 1842, z 2005 r. Nr 90, poz. 757, Nr 94, poz. 788, Nr
132, poz. 1105 i Nr 163, poz. 1362 oraz z 2006 r. Nr 104, poz. 708 i 711) w
art. 73 ust. 3 otrzymuje brzmienie:
„3. Polski
dokument podróży dla cudzoziemca jest ważny przez okres do 1 roku.”.
 
Art. 57.
W ustawie z dnia
13 czerwca 2003 r. o udzielaniu cudzoziemcom ochrony na terytorium
Rzeczypospolitej Polskiej (Dz.U. Nr 128, poz. 1176, z 2004 r. Nr 96, poz. 959,
Nr 173, poz. 1808 i Nr 210, poz. 2135 oraz z 2005 r. Nr 90, poz. 757 i Nr 94,
poz. 788) w art. 74 wprowadza się następujące zmiany:
1) ust. 3 i 4
otrzymują brzmienie:
„3. Dokument
podróży przewidziany w Konwencji Genewskiej jest ważny przez okres jednego
roku.
4. Karta pobytu wydana
cudzoziemcowi, który posiada status uchodźcy, jest ważna przez okres 2 lat.”;
2) ust. 5 uchyla
się.
 
Art. 58.
Polskie
dokumenty podróży dla cudzoziemca i dokumenty podróży przewidziane w Konwencji
Genewskiej wydane przed dniem wejścia w życie ustawy zachowują ważność przez
okres, na jaki zostały wydane.
 
Art. 59.
Do dnia 1
października 2006 r. uprawnienia Służby Kontrwywiadu Wojskowego i Służby
Wywiadu Wojskowego określone w art. 52 ust. 2 pkt 9 i 10 przysługują Wojskowym
Służbom Informacyjnym.
 
Art. 60. 
1.   Dokumenty
paszportowe wydane na podstawie dotychczasowych przepisów zachowują ważność do
czasu upływu terminów w nich określonych.
2. Do postępowań w
sprawach wydania, odmowy wydania lub unieważnienia paszportu, wszczętych przed
wejściem w życie niniejszej ustawy, stosuje się przepisy dotychczasowe.
 
Art. 61.
Dokumentacja
paszportowa tworzona na zasadach dotychczasowych stanowi akta paszportowe
paszportów wydanych do dnia wejścia w życie niniejszej ustawy.
 
Art. 62.
Dotychczasowe
przepisy wykonawcze wydane na podstawie art. 4 ust. 6, art. 5 ust. 2, art. 10
ust. 3 oraz art. 15 ust. 3 ustawy z dnia 29 listopada 1990 r. o paszportach
(Dz. U. z 1991 r. Nr 2, poz. 5, z 1997 r. Nr 114, poz. 739, z 2002 r. Nr
62, poz. 557 oraz z 2005 r. Nr 178, poz. 1479) zachowują moc do czasu wejścia
w życie przepisów wykonawczych wydanych na podstawie art. 11 ust. 1, art.
20 ust. 2 oraz art. 31 ust. 2 niniejszej ustawy, jednak nie dłużej niż przez
okres 6 miesięcy od dnia wejścia w życie niniejszej ustawy.
 
Art. 63.
1. Do czasu
wyczerpania zapasów, nie dłużej jednak niż do dnia 31 grudnia 2007 r.,
paszporty tymczasowe wydaje się według wzoru określonego w załączniku nr 4 do
rozporządzenia Ministra Spraw Wewnętrznych i Administracji z dnia 12 lipca 2002
r. w sprawie wzorów oraz trybu wydawania paszportów, dokumentów wymaganych do
ich otrzymania, a także trybu postępowania funkcjonariuszy Straży Granicznej w
przypadku ujawnienia w czasie kontroli granicznej wad w paszportach (Dz.U. Nr
114, poz. 991 oraz z 2005 r. Nr 262, poz. 2197).
2. W paszportach
tymczasowych, o których mowa w ust. 1, nie wypełnia się strony drugiej.
 
Art. 64.
Dokumenty
paszportowe mogą być wydawane bez zamieszczania w nich odcisków palców, jednak
nie dłużej niż do upływu 36 miesięcy od przyjęcia przez Komisję Europejską
wymagań technicznych dotyczących wspólnych norm w zakresie odcisków palców.
 
Art. 65.
Traci moc ustawa
z dnia 29 listopada 1990 r. o paszportach (Dz. U. z 1991 r. Nr 2, poz. 5, z
1997 r. Nr 114, poz. 739, z 2002 r. Nr 62, poz. 557 oraz z 2005 r. Nr 178,
poz. 1479).
 
Art. 66.
Ustawa wchodzi w
życie z dniem 28 sierpnia 2006 r., z wyjątkiem art. 16 w zakresie dotyczącym
obywateli polskich przebywających za granicą, który wchodzi w życie z dniem 28
lutego 2008 r.
 
 
 
                                                                                                                             MARSZAŁEK
SEJMU
 
 
                                                                                                                                  /-/
Marek Jurek




[1])
Zmiany tekstu jednolitego wymienionej ustawy zostały ogłoszone w Dz. U. z 2001
r. Nr 49, poz. 509, z 2002 r. Nr 113, poz. 984, Nr 153, poz. 1271 i Nr
169, poz. 1387, z 2003 r. Nr 130, poz. 1188 i Nr 170, poz. 1660, z
2004 r. Nr 162, poz. 1692 oraz z 2005 r. Nr 64, poz. 565, Nr 78, poz. 682
i Nr 181, poz. 1524.


[2])
Zmiany wymienionej ustawy zostały ogłoszone w Dz. U. z 1997 r. Nr 160, poz.
1082, z 1998 r. Nr 99, poz. 628, Nr 106, poz. 668, Nr 137, poz. 887, Nr 156,
poz. 1019 i Nr 162, poz. 1118 i 1126, z 1999 r. Nr 49, poz. 486, Nr 90, poz.
1001, Nr 95, poz. 1101 i Nr 111, poz. 1280, z 2000 r. Nr 48, poz. 550
i Nr 119, poz. 1249, z 2001 r. Nr 39, poz. 459, Nr 100, poz. 1080, Nr
125, poz. 1368, Nr 129, poz. 1444 i Nr 154, poz. 1792 i 1800, z 2002 r. Nr
169, poz. 1387, Nr 200, poz. 1679 i 1683 i Nr 241, poz. 2074, z 2003 r. Nr 7,
poz. 79, Nr 90, poz. 844, Nr 223, poz. 2217 i Nr 228, poz. 2262, z 2004 r. Nr
96, poz. 959, Nr 99, poz. 1001 i Nr 240, poz. 2407, z 2005 r. Nr 44, poz. 422,
Nr 132, poz. 1110, Nr 163, poz. 1362, Nr 164, poz. 1366 i Nr 167, poz.
1398 oraz z 2006 r. Nr 49, poz. 359, Nr 63, poz. 440 i Nr 94, poz. 651.


[3])
Zmiany tekstu jednolitego wymienionej ustawy zostały ogłoszone w Dz. U. z 2002
r. Nr 181, poz. 1515, z 2003 r. Nr 72, poz. 658, z 2004 r. Nr 46, poz. 444
i Nr 281, poz. 2779 oraz z 2005 r. Nr 163, poz. 1362.


[4])
Zmiany tekstu jednolitego wymienionej ustawy zostały ogłoszone w Dz. U. z 2003
r. Nr 162, poz. 1568 i Nr 190, poz. 1864, z 2004 r. Nr 19, poz. 177, Nr
69, poz. 624, Nr 91, poz. 873, Nr 96, poz. 959, Nr 116, poz. 1206, Nr 238,
poz. 2390 i Nr 273, poz. 2702, z 2005 r. Nr 17, poz. 141, Nr 33, poz. 288, Nr
155, poz. 1298, Nr 169, poz. 1414 i 1417 i Nr 267, poz. 2258 oraz z 2006 r Nr
45, poz. 319, Nr 75, poz. 519 i Nr 104, poz. 708.
