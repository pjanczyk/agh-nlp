



                                    
Dz.U. z 1996 r. Nr 89, poz. 402
                                USTAWA
                         z dnia 5 lipca 1996 r.
                                    
                           o służbie cywilnej
                                    
                                    
                               Rozdział 1
                            Przepisy ogólne
                                    
                                Art. 1.
 1. W celu zapewnienia zawodowego, rzetelnego, bezstronnego i neutralnego 
   politycznie wykonywania zadań państwa ustanawia się służbę cywilną.
 2. Korpus służby cywilnej tworzą pracownicy zatrudnieni, na podstawie ustawy,
   w urzędach określonych w art. 3, zwani dalej "urzędnikami służby cywilnej".
 
                                Art. 2.
Urzędników służby cywilnej zatrudnia się na podstawie mianowania w imieniu 
Rzeczypospolitej Polskiej.
 
                                Art. 3.
 1. Przepisom ustawy podlegają urzędnicy służby cywilnej zatrudnieni w urzędach
   administracji rządowej, zwanych dalej "urzędami".
 2. Przepisy ustawy stosuje się także do urzędników służby cywilnej zatrudnionych
   w innych urzędach niż wymienione w ust. 1, jeżeli odrębne przepisy 
   tak stanowią.
 
                                Art. 4.
Urzędnikiem służby cywilnej może być osoba, która:
   1) jest obywatelem polskim,
   2) korzysta z pełni praw publicznych,
   3) nie była karana za przestępstwo popełnione z winy umyślnej,
   4) posiada kwalifikacje i predyspozycje wymagane do mianowania do 
     służby cywilnej,
   5) jest nieskazitelnego charakteru,
   6) ma stan zdrowia pozwalający na zatrudnienie w służbie cywilnej,
   7) może być zatrudniona w pełnym wymiarze czasu pracy.
 
                                Art. 5.
Każda osoba spełniająca wymagania określone w art. 4 może ubiegać się o zatrudnienie
w służbie cywilnej.
                                Art. 6.
Limity zatrudnienia, środki finansowe na wynagrodzenia i szkolenia związane z 
funkcjonowaniem służby cywilnej określa corocznie ustawa budżetowa.
                               Rozdział 2
                      Organizacja służby cywilnej
                                    
                                Art. 7.
 1. Tworzy się Radę Służby Cywilnej.
 2. Rada Służby Cywilnej wykonuje zadania związane z tworzeniem służby 
   cywilnej oraz jej funkcjonowaniem zgodnie z zasadami określonymi w 
   ustawie. 
 3. Rada Służby Cywilnej w szczególności:
   1) wyraża opinie w sprawach służby cywilnej przedstawianych jej przez 
     Prezesa Rady Ministrów lub Szefa Służby Cywilnej oraz z własnej inicjatywy,
   2) opiniuje projekty aktów normatywnych dotyczących służby cywilnej,
   3) opiniuje zakres postępowania kwalifikacyjnego do kategorii urzędniczych,
   4) opiniuje kryteria ocen urzędników służby cywilnej i sposób przeprowadzania
     tych ocen,
   5) opiniuje zasady awansowania urzędników służby cywilnej,
   6) opiniuje centralne programy szkolenia urzędników służby cywilnej,
   7) wypowiada się w sprawach zasad etyki zawodowej urzędników służby 
     cywilnej,
   8) wyraża opinię o kandydatach na stanowisko Szefa Służby Cywilnej, 
     przedstawionych jej przez Prezesa Rady Ministrów,
   9) może składać wniosek o odwołanie członka komisji służby cywilnej,
  10) opiniuje propozycje utworzenia sekcji do przeprowadzenia postępowania
     kwalifikacyjnego dla niektórych grup urzędników służby cywilnej,
  11) opiniuje projekty regulaminów określających tryb pracy komisji służby 
     cywilnej,
  12) opiniuje coroczne sprawozdania komisji służby cywilnej oraz Szefa Służby
     Cywilnej.
   
                                Art. 8.
 1. Prezes Rady Ministrów powołuje członków Rady Służby Cywilnej spośród 
   osób odpowiadających warunkom określonym w art. 4 pkt 1-3 i 5, których 
   wiedza, doświadczenie i autorytet dają rękojmię prawidłowej realizacji zadań
   Rady. W skład Rady Służby Cywilnej wchodzą również przewodniczący
   komisji służby cywilnej.
 2. Urzędnicy służby cywilnej stanowią nie więcej niż 1/3 składu Rady.
 3. Rada wybiera ze swego grona przewodniczącego i wiceprzewodniczących 
   Rady.
 
                                Art. 9.
 1. Kadencja członków Rady Służby Cywilnej trwa 6 lat, licząc od dnia powołania,
   przy czym co 3 lata kończy się kadencja połowy liczby członków. 
 2. Członkowie Rady pełnią swoje funkcje do czasu powołania ich następców.
 3. Członek Rady nie może być powołany na więcej niż dwie kolejne kadencje.
 
                                Art. 10.
 1. Członkostwo w Radzie Służby Cywilnej wygasa:
   1) w razie śmierci,
   2) jeżeli członek Rady przestał odpowiadać jednemu z warunków określonych
     w art. 4 pkt 1-3.
 2. Prezes Rady Ministrów odwołuje członka Rady Służby Cywilnej, na wniosek
   Rady, w razie:
   1) niewykonywania obowiązków członka Rady,
   2) choroby uniemożliwiającej sprawowanie funkcji członka Rady,
   3) rażącego naruszenia przepisów ustawy.
 3. Prezes Rady Ministrów odwołuje członka Rady również w razie złożenia 
   przez członka Rady rezygnacji.
 4. W przypadku wygaśnięcia członkostwa w Radzie lub odwołania członka 
   Rady przed upływem kadencji, na okres do końca tej kadencji Prezes Rady
   Ministrów powołuje nowego członka Rady.
 
                                Art. 11.
Na czas wykonywania zadań w Radzie Służby Cywilnej jej członkom przysługuje
zwolnienie od pracy zawodowej.
                                Art. 12.
 1. Tryb pracy Rady Służby Cywilnej określa regulamin ustalany przez Radę.
 2. Obsługę prac Rady zapewnia Szef Służby Cywilnej.
 
                                Art. 13.
Tworzy się następujące komisje służby cywilnej:
   1) Komisję Kwalifikacyjną do Służby Cywilnej, zwaną dalej "Komisją Kwalifikacyjną",
     do której należy przeprowadzanie postępowania kwalifikacyjnego
     do kategorii urzędniczych,
   2) Komisję Odwoławczą Służby Cywilnej, zwaną dalej "Komisją Odwoławczą",
     do której należy rozpatrywanie odwołań urzędników służby cywilnej
     w sprawach określonych w ustawie,
   3) Wyższą Komisję Dyscyplinarną Służby Cywilnej, zwaną dalej "Wyższą 
     Komisją Dyscyplinarną", do której należy rozpatrywania odwołań od 
     orzeczeń komisji dyscyplinarnych urzędów.
   
                                Art. 14.
 1. W skład komisji służby cywilnej, o których mowa w art. 13, wchodzą urzędnicy
   służby cywilnej wszystkich kategorii urzędniczych, powoływani przez 
   Prezesa Rady Ministrów spośród kandydatów przedstawionych przez Szefa 
   Służby Cywilnej po porozumieniu z dyrektorami generalnymi urzędów.
 2. Do Komisji Kwalifikacyjnej Prezes Rady Ministrów powołuje także inne 
   osoby, nie będące urzędnikami służby cywilnej, w tym spośród przedstawicieli
   jednostek, o których mowa w art. 67 ust. 3, w liczbie nie mniejszej niż 
   połowa składu Komisji. Osoby te powinny spełniać warunki określone w 
   art. 4 pkt 1-3 i 5, a ich wiedza, doświadczenie oraz autorytet powinny 
   gwarantować realizację zadań Komisji.
 
                                Art. 15.
Przewodniczących komisji służby cywilnej i ich zastępców powołuje, z grona 
członków komisji, i odwołuje Prezes Rady Ministrów.
                                Art. 16.
 1. Przewodniczący komisji służby cywilnej kierują pracami komisji, a w szczególności
   wyznaczają składy orzekające do rozpatrywania indywidualnych 
   spraw oraz przewodniczących tych składów.
 2. Co najmniej połowę składów orzekających komisji dyscyplinarnych stanowią
   urzędnicy służby cywilnej tej samej lub wyższej kategorii co urzędnik, 
   którego sprawa dotyczy.
 3. Przewodniczący komisji służby cywilnej przedstawiają Prezesowi Rady Ministrów,
   po zaopiniowaniu przez Radę Służby Cywilnej, coroczne sprawozdania
   z działalności komisji, której pracami kierują. Sprawozdania te 
   przekazują również, do wiadomości, Szefowi Służby Cywilnej.
                                    
                                Art. 17.
 1. Decyzje Komisji Odwoławczej są ostateczne.
 2. Na decyzję Komisji Odwoławczej przysługuje skarga do Naczelnego Sądu 
   Administracyjnego, jeżeli ustawa tak stanowi.
 3. Do postępowania przed Komisją Odwoławczą stosuje się przepisy Kodeksu
   postępowania administracyjnego, chyba że ustawa stanowi inaczej.
                    
                                Art. 18.
Członkowie komisji służby cywilnej kierują się wyłącznie przepisami prawa, zasadami
bezstronności i neutralności politycznej. Przepis art. 49 ust. 1 stosuje 
się odpowiednio.
                                Art. 19.
Przepisy art. 10 i 11 stosuje się odpowiednio do członków komisji służby cywilnej.
                                    
                                Art. 20.
Prezes Rady Ministrów może utworzyć w ramach Komisji Kwalifikacyjnej sekcje
do przeprowadzenia postępowania kwalifikacyjnego do kategorii urzędniczych
dla niektórych grup urzędników urzędów nadzorowanych przez naczelny 
organ administracji rządowej oraz niektórych grup urzędników tego organu, 
jeżeli jest to uzasadnione wymaganiami kwalifikacyjnymi wobec tych urzędników.
                                Art. 21.
 1. Tryb pracy komisji służby cywilnej określają regulaminy ustalane przez te 
   komisje.
 2. Obsługę prac komisji służby cywilnej zapewnia Szef Służby Cywilnej.
                                    
                                Art. 22.
Prezes Rady Ministrów określa, w drodze rozporządzenia:
   1) liczbę członków Rady Służby Cywilnej,
   2) liczbę członków komisji służby cywilnej i kadencje tych komisji,
   3) zasady tworzenia sekcji, o których mowa w art. 20, i uzupełniania ich 
     składu,
   4) wynagrodzenia przewodniczącego, wiceprzewodniczących i pozostałych 
     członków Rady Służby Cywilnej,
   5) wynagrodzenia członków komisji służby cywilnej oraz sekcji, o których 
     mowa w art. 20.
 
                                Art. 23.
 1. Szef Służby Cywilnej jest centralnym organem administracji rządowej właściwym
   w sprawach służby cywilnej w zakresie określonym ustawą.
 2. Prezes Rady Ministrów wyznacza na stanowisko Szefa Służby Cywilnej 
   oraz jego zastępców urzędników służby cywilnej spośród urzędników zakwalifikowanych
   do kategorii urzędniczej A.
 3. Szef Służby Cywilnej podlega Prezesowi Rady Ministrów.
       
                                Art. 24.
 1. Do zadań Szefa Służby Cywilnej należy realizacja polityki państwa wobec 
   służby cywilnej oraz koordynacja działań w zakresie planowania i wykorzystania
   środków, o których mowa w art. 6, a ponadto w szczególności:
   1) wydawanie Biuletynu Służby Cywilnej,
   2) gromadzenie danych o korpusie służby cywilnej oraz przekazywanie informacji
     i wniosków w tym zakresie organom uprawnionym do mianowania,
   3) klasyfikowanie stanowisk pracy w służbie cywilnej w ramach kategorii 
     urzędniczych,
   4) przygotowywanie projektów aktów normatywnych w przypadkach przewidzianych
     w ustawie,
   5) upowszechnianie informacji o służbie cywilnej,
   6) współdziałanie w sprawach pracowniczych z ogólnokrajowymi organizacjami
     związków zawodowych, o których mowa w art. 19 ust. 1 ustawy z 
     dnia 23 maja 1991 r. o związkach zawodowych (Dz.U. Nr 55, poz. 234, 
     z 1994 r. Nr 43, poz. 163 oraz z 1996 r. Nr 1, poz. 2, Nr 24, poz. 110 i 
     Nr 61, poz. 283 i Nr 75, poz. 355), na zasadach określonych w tej ustawie,
   7) organizowanie współpracy z zagranicą w zakresie służby cywilnej.
 2. Szef Służby Cywilnej przedstawia Prezesowi Rady Ministrów coroczne 
   sprawozdanie o stanie służby cywilnej i o realizacji zadań tej służby, wraz 
   z opinią Rady Służby Cywilnej.
 3. Prezes Rady Ministrów, w drodze rozporządzenia, określa tryb wydawania 
   Biuletynu Służby Cywilnej oraz jego rozpowszechniania.
                                Art. 25.
 1. Szef Służby Cywilnej wykonuje swoje zadania przy pomocy Urzędu Służby 
   Cywilnej.
 2. Organizację Urzędu Służby Cywilnej i tryb jego pracy określa statut nadany,
   w drodze rozporządzenia, przez Prezesa Rady Ministrów.
                                Art. 26.
 1. W urzędach tworzy się, z zastrzeżeniem ust. 3, stanowisko dyrektora generalnego
   urzędu.
 2. Dyrektor generalny urzędu:
   1) zapewnia funkcjonowanie urzędu, warunki jego działania, a także organizację
     pracy,
   2) realizuje politykę personalną w służbie cywilnej,
   3) wykonuje zadania służby cywilnej w urzędzie,
   4) dokonuje czynności z zakresu prawa pracy wobec urzędników służby 
     cywilnej, chyba że ustawa stanowi inaczej.
 3. Zadania przewidziane w ustawie dla dyrektora generalnego urzędu wykonują
   w urzędach rejonowych i urzędach terenowych administracji specjalnej
   kierownicy tych urzędów.
 4. Szef Służby Cywilnej może zobowiązać dyrektora generalnego urzędu do 
   przekazania informacji, danych i wyjaśnień związanych z wypełnianiem zadań
   z zakresu służby cywilnej.
 5. Prezes Rady Ministrów może, w drodze rozporządzenia, określać szczegółowy
   zakres działania dyrektora generalnego urzędu.
 
                               Rozdział 3
              Nawiązanie stosunku pracy w służbie cywilnej
                                    
                                Art. 27.
 1. Nawiązanie stosunku pracy z urzędnikiem służby cywilnej następuje na 
   podstawie mianowania na czas nie określony, a w przypadkach przewidzianych
   ustawą - na czas określony.
 2. Urzędników służby cywilnej zatrudnia się w pełnym wymiarze czasu pracy, 
   z zastrzeżeniem art. 65.
 3. Nawiązanie stosunku pracy w służbie cywilnej może nastąpić tylko z osobą 
   odpowiadającą warunkom określonym w art. 4, co do której Komisja Kwalifikacyjna,
   w wyniku postępowania kwalifikacyjnego, stwierdziła spełnienie 
   wymagań uzasadniających zaliczenie do jednej z kategorii urzędniczych.
                                Art. 28.
 1. Ustanawia się cztery kategorie urzędnicze w zależności od rodzaju wykonywanej
   funkcji i zadań oraz kwalifikacji decydujących o przydatności w 
   służbie cywilnej - wykształcenia, przygotowania zawodowego, umiejętności 
   i cech osobowościowych:
   1) kategoria A - do której zalicza się osoby zdolne do zajmowania stanowisk
                kierowniczych wyższego szczebla, cechujące się w 
                szczególności zdolnościami do kierowania złożonymi zespołami
                ludzkimi i podejmowania decyzji, kreatywnością, 
                zdolnością do zarządzania środkami finansowymi, materialnymi
                oraz informacjami, posiadające: wyższe wykształcenie,
                znajomość co najmniej jednego języka obcego, a 
                także co najmniej siedmioletni staż pracy, w tym staż 
                czteroletni na stanowiskach kierowniczych bądź samodzielnych,
   2) kategoria B - do której zalicza się osoby zdolne do zajmowania stanowisk
                kierowniczych niższego szczebla lub o charakterze
                koncepcyjnym, cechujące się w szczególności umiejętnościami
                współdziałania i kierowania zespołem ludzkim, 
                zdolnościami samodzielnej analizy i syntezy, zarządzania 
                środkami finansowymi, materialnymi oraz informacjami, 
                posiadające: wyższe wykształcenie i co najmniej pięcioletni
                staż pracy,
   3) kategoria S - do której zalicza się osoby zdolne do zajmowania stanowisk
                wymagających specjalistycznych kwalifikacji w 
                określonym zawodzie lub dziedzinie wiedzy, posiadające 
                wykształcenie wyższe,
   4) kategoria C - do której zalicza się osoby zdolne do wykonywania prac 
                pomocniczych wobec urzędników zaliczonych do kategorii
                A, B i S, posiadające: wykształcenie wyższe i co najmniej
                dwuletni staż pracy lub wykształcenie średnie i co 
                najmniej siedmioletni staż pracy.
 2. Prezes Rady Ministrów może, w drodze rozporządzenia, ustalać dodatkowe
   wymagania kwalifikacyjne w stosunku do osób przystępujących do postępowania
   kwalifikacyjnego przed sekcjami Komisji Kwalifikacyjnej, o 
   których mowa w art. 20.
 
                                Art. 29.
 1. Komisja Kwalifikacyjna ustala, w drodze uchwały, zakresy postępowania 
   kwalifikacyjnego do kategorii urzędniczych. Uchwała ta podlega ogłoszeniu
   w Dzienniku Urzędowym Rzeczypospolitej Polskiej "Monitor Polski".
 2. Szef Służby Cywilnej podaje do wiadomości publicznej przez ogłoszenie w 
   codziennej prasie ogólnopolskiej oraz w Biuletynie Służby Cywilnej:
   1) liczbę wolnych miejsc w służbie cywilnej,
   2) termin składania wniosków, o ustalonym wzorze, o dopuszczenie do postępowania
     kwalifikacyjnego,
   3) terminy przeprowadzenia postępowania kwalifikacyjnego,
   4) rodzaje dokumentów poświadczających spełnienie warunków określonych
     w art. 4 pkt 1-4 i 6.
 3. Postępowanie kwalifikacyjne do kategorii urzędniczej przed Komisją Kwalifikacyjną
   przeprowadza się na wniosek osoby zainteresowanej. Wniosek 
   o dopuszczenie do postępowania kwalifikacyjnego oraz dokumenty poświadczające
   spełnienie warunków określonych w art. 4 pkt 1-4 i 6 kandydat
   kieruje do Szefa Służby Cywilnej.
 4. Szef Służby Cywilnej po sprawdzeniu, na podstawie dokumentów, o których
   mowa w ust. 2 pkt 4, spełniania warunków określonych w art. 4 
   pkt 1-4 i 6, ustala wykaz osób dopuszczonych do postępowania kwalifikacyjnego.
 5. Na wniosek osoby nie dopuszczonej do postępowania kwalifikacyjnego 
   Szef Służby Cywilnej przedstawia na piśmie decyzję o niedopuszczeniu do 
   postępowania kwalifikacyjnego.
 
                                Art. 30.
 1. W toku postępowania kwalifikacyjnego Komisja Kwalifikacyjna sprawdza i 
   ocenia kwalifikacje i predyspozycje kandydata do wypełniania zadań służby
   cywilnej, określone dla każdej kategorii urzędniczej w art. 28, biorąc 
   pod uwagę jego wiedzę, doświadczenie, umiejętności, cechy osobowościowe,
   osiągnięcia zawodowe, staż pracy w administracji publicznej, a także 
   oceny wyników pracy.
 2. W wyniku postępowania kwalifikacyjnego Komisja Kwalifikacyjna stwierdza,
   czy kandydat spełnia wymagania do kategorii urzędniczej, o którą się 
   ubiega.
 3. Komisja Kwalifikacyjna ustala i podaje do wiadomości publicznej wykaz 
   osób spełniających wymagania do jednej z kategorii urzędniczych.
 4. Na wniosek kandydata nie umieszczonego w wykazie osób spełniających 
   wymagania do jednej z kategorii urzędniczych Komisja Kwalifikacyjna 
   przedstawia na piśmie decyzję o niespełnianiu przez kandydata tych wymagań.
 
                                Art. 31.
 1. Nawiązanie stosunku pracy z osobą, która nie przepracowała w urzędach 
   administracji publicznej co najmniej dwóch lat, następuje na podstawie 
   mianowania na czas określony - dwóch lat. W okresie mianowania na czas 
   określony nie stosuje się przepisów art. 35, 38 i 40.
 2. Okres mianowania, o którym mowa w ust. 1, może być skrócony przez dyrektora
   generalnego urzędu po uzyskaniu przez urzędnika służby cywilnej 
   pozytywnej oceny.
 3. Ocenę przeprowadza się według zasad określonych w art. 53 po przepracowaniu
   przez urzędnika służby cywilnej roku w służbie cywilnej. W razie 
   negatywnej oceny dodatkową ocenę przeprowadza się po upływie 6 miesięcy
   od dnia doręczenia urzędnikowi pierwszej oceny.
 4. Od negatywnej oceny urzędnikowi służby cywilnej przysługują środki odwoławcze
   określone w art. 54 ust. 2 i 3.
 5. Po upływie okresu mianowania na czas określony oraz po uzyskaniu pozytywnej
   oceny z urzędnikiem służby cywilnej nawiązuje się stosunek pracy 
   na podstawie mianowania na czas nie określony.
 
                                Art. 32.
 1. Mianowania urzędnika do służby cywilnej dokonuje Szef Służby Cywilnej 
   na wniosek dyrektora generalnego urzędu, w którym urzędnik ma być zatrudniony.
   Szef Służby Cywilnej może upoważnić dyrektora generalnego 
   urzędu do dokonywania mianowania urzędników do służby cywilnej.
 2. Akt mianowania urzędnika służby cywilnej zawiera:
   1) imię i nazwisko urzędnika,
   2) datę nawiązania stosunku pracy,
   3) kategorię urzędniczą, do której urzędnik jest zaliczony, 
   4) okres, na który urzędnik jest mianowany.
 3. Akt mianowania urzędnika służby cywilnej sporządza się na piśmie.
 4. Dyrektor generalny urzędu, z zastrzeżeniem ust. 5:
   1) wyznacza urzędnikowi służby cywilnej stanowisko odpowiadające jego 
     kategorii urzędniczej,
   2) określa wynagrodzenie urzędnika.
 5. Wyznaczenia urzędnikowi służby cywilnej stanowiska Sekretarza Rady Ministrów,
   dyrektora generalnego urzędu w ministerstwie i urzędzie centralnym
   oraz określenia ich wynagrodzeń dokonuje Prezes Rady Ministrów, a 
   w stosunku do dyrektora generalnego urzędu w urzędzie wojewódzkim - 
   minister właściwy do spraw administracji publicznej, na wniosek Szefa Służby
   Cywilnej.
 6. Wyznaczenie urzędnikowi służby cywilnej innego stanowiska w tym samym 
   urzędzie, odpowiadającego jego kategorii urzędniczej, może nastąpić w 
   każdym czasie, z tym że urzędnik zachowuje prawo do dotychczasowego 
   wynagrodzenia, jeżeli jest ono wyższe od przysługującego na nowym stanowisku,
   przez okres 3 miesięcy następujących po miesiącu, w którym wyznaczono
   nowe stanowisko. Przepis ust. 4 stosuje się odpowiednio.
 
                                Art. 33.
 1. Urzędnik służby cywilnej składa uroczyste ślubowanie następującej treści:
    "Ślubuję służyć Państwu Polskiemu, przestrzegać Konstytucji Rzeczypospolitej
     Polskiej, wykonywać obowiązki urzędnika służby cywilnej sumiennie
     i bezstronnie, zgodnie z najlepszą wiedzą i wolą".
 2. Złożenie ślubowania urzędnik służby cywilnej potwierdza podpisem.
                                Art. 34.
 1. Prezes Rady Ministrów, na wniosek Szefa Służby Cywilnej, określa, w drodze
   rozporządzenia:
   1) wykaz stanowisk w służbie cywilnej,
   2) stanowiska w służbie cywilnej, które mogą być wyznaczane wyłącznie 
     urzędnikom służby cywilnej oraz wyjątki od tej zasady.
 2. Przepis ust. 1 nie narusza określonych odrębnymi przepisami zasad obsadzania
   stanowisk w urzędach.
 
                               Rozdział 4
           Zmiany w stosunku pracy urzędnika służby cywilnej
                                    
                                Art. 35.
 1. Szef Służby Cywilnej, jeżeli przemawia za tym interes służby cywilnej, może
   przenieść urzędnika służby cywilnej do innego urzędu w tej samej miejscowości,
   wyznaczając mu stanowisko odpowiadające jego kategorii urzędniczej
   i określając wynagrodzenie nie niższe od dotychczasowego.
 2. Szef Służby Cywilnej może przenieść, na okres nie dłuższy niż 2 lata, urzędnika
   służby cywilnej do innego urzędu w innej miejscowości, jeżeli przemawia
   za tym szczególny interes służby cywilnej, wyznaczając mu stanowisko
   odpowiadające jego kategorii urzędniczej i określając wynagrodzenie 
   nie niższe od dotychczasowego. Przenosząc urzędnika służby cywilnej do 
   innej miejscowości Szef Służby Cywilnej zapewnia mu odpowiednie warunki
   mieszkaniowe, z uwzględnieniem jego sytuacji rodzinnej. Przeniesienie 
   takie może nastąpić najwyżej dwa razy w czasie służby cywilnej urzędnika.
 3. Dyrektor generalny urzędu, jeżeli przemawia za tym interes służby cywilnej,
   może przenieść urzędnika służby cywilnej, raz w roku, na okres do 6 
   miesięcy, do innego urzędu, także do innej miejscowości, z zachowaniem 
   dotychczasowego wynagrodzenia, w porozumieniu z dyrektorem generalnym
   tego urzędu. W przypadku przeniesienia do innej miejscowości urzędnikowi
   zapewnia się odpowiednie warunki mieszkaniowe.
 4. Niedopuszczalne jest przeniesienie, o którym mowa w ust. 2 i 3, do urzędu 
   mającego siedzibę w innej miejscowości bez zgody urzędnika służby cywilnej
   - kobiety w ciąży lub osoby będącej jedynym opiekunem dziecka 
   w wieku do lat piętnastu. Nie można także dokonać takiego przeniesienia 
   w przypadku, gdy stoją temu na przeszkodzie szczególnie ważne względy 
   osobiste lub rodzinne urzędnika.
                                    
                                Art. 36.
 1. Przeniesienie urzędnika służby cywilnej do innego urzędu, także do innej 
   miejscowości, na wniosek urzędnika lub za jego zgodą, może nastąpić w 
   każdym czasie, jeżeli nie narusza to interesu służby cywilnej. 
 2. Przeniesienia, o którym mowa w ust. 1, dokonuje dyrektor generalny urzędu,
   w którym urzędnik służby cywilnej wykonuje pracę, po porozumieniu 
   z dyrektorem generalnym urzędu, do którego przenosi się urzędnika.
                                Art. 37.
W razie likwidacji urzędu, do którego urzędnik służby cywilnej został skierowany,
lub przekształcenia urzędu w sposób uniemożliwiający dalsze zatrudnienie
urzędnika, Szef Służby Cywilnej kieruje urzędnika służby cywilnej do innego
urzędu, także w innej miejscowości.
                                Art. 38.
 1. W przypadkach uzasadnionych interesem publicznym Szef Służby Cywilnej 
   udziela urzędnikowi służby cywilnej, na jego wniosek, urlopu bezpłatnego 
   na czas wykonywania zajęć, zajmowania określonego stanowiska lub wykonywania
   funkcji poza służbą cywilną.
 2. Okres urlopu bezpłatnego, o którym mowa w ust. 1, zalicza się - łącznie w 
   wymiarze nie dłuższym niż 5 lat - do okresu pracy, od którego zależą 
   uprawnienia pracownicze urzędnika służby cywilnej.
                                    
                                Art. 39.
 1. Od decyzji określonej w art. 35, 37 i 38 urzędnikowi służby cywilnej przysługuje
   odwołanie do Komisji Odwoławczej w ciągu 14 dni od dnia doręczenia
   decyzji.
 2. Wniesienie odwołania nie wstrzymuje wykonania decyzji. 
 3. Na decyzję Komisji Odwoławczej służy skarga do Naczelnego Sądu Administracyjnego.
 
                                Art. 40.
 1. Szef Służby Cywilnej, jeżeli przemawia za tym szczególny interes służby 
   cywilnej, może przenieść urzędnika służby cywilnej w stan nieczynny na 
   okres do jednego roku. Jeżeli po upływie tego okresu nie ustały okoliczności
   uzasadniające przeniesienie w stan nieczynny, Szef Służby Cywilnej 
   może przedłużyć na czas określony, nie dłuższy niż 6 miesięcy, pozostawanie
   urzędnika w stanie nieczynnym. 
 2. W okresie pozostawania w stanie nieczynnym urzędnik służby cywilnej nie 
   świadczy pracy, zachowując prawo do kategorii urzędniczej, wynagrodzenia
   oraz innych uprawnień i świadczeń przysługujących w służbie cywilnej. 
 3. Do urzędnika służby cywilnej przeniesionego w stan nieczynny stosuje się 
   odpowiednio przepis art. 51.
 4. Urzędnik służby cywilnej przeniesiony w stan nieczynny jest obowiązany do 
   podjęcia wykonywania obowiązków służbowych przed upływem okresu 
   stanu nieczynnego na wezwanie Szefa Służby Cywilnej doręczone mu z 
   miesięcznym wyprzedzeniem.
 5. Okres pozostawania w stanie nieczynnym podlega zaliczeniu do okresu zatrudnienia,
   od którego zależą uprawnienia pracownicze urzędnika służby 
   cywilnej.
                                    
                                Art. 41.
 1. Stosunek pracy urzędnika służby cywilnej tymczasowo aresztowanego ulega,
   z mocy prawa, zawieszeniu. W okresie zawieszenia urzędnikowi przysługuje
   wynagrodzenie w wysokości połowy wynagrodzenia przysługującego 
   mu do dnia tymczasowego aresztowania. 
 2. W przypadku umorzenia postępowania karnego albo wydania wyroku 
   uniewinniającego urzędnikowi służby cywilnej należy wypłacić pozostałą 
   część wynagrodzenia; nie dotyczy to warunkowego umorzenia postępowania
   oraz umorzenia postępowania z powodu przedawnienia lub amnestii.
                                    
                                Art. 42.
 1. Dyrektor generalny urzędu może zawiesić urzędnika służby cywilnej w pełnieniu
   obowiązków, jeżeli zostało wszczęte przeciwko niemu postępowanie
   dyscyplinarne lub karne. 
 2. Okres zawieszenia, o którym mowa w ust. 1, trwa do czasu zakończenia 
   postępowania dyscyplinarnego lub karnego, nie dłużej jednak niż 3 miesiące.
 3. W okresie zawieszenia, o którym mowa w ust. 1, urzędnik służby cywilnej 
   zachowuje prawo do wynagrodzenia, innych uprawnień i świadczeń przysługujących
   w służbie cywilnej.
                                    
                               Rozdział 5
            Ustanie stosunku pracy urzędnika służby cywilnej
                                    
                                Art. 43.
Stosunek pracy urzędnika służby cywilnej wygasa w razie:
   1) odmowy złożenia ślubowania,
   2) utraty obywatelstwa polskiego,
   3) prawomocnego orzeczenia kary dyscyplinarnej wydalenia ze służby cywilnej,
   4) prawomocnego skazania na karę utraty praw publicznych lub prawa 
     wykonywania zawodu urzędnika służby cywilnej,
   5) upływu 3 miesięcy nieobecności urzędnika w pracy z powodu tymczasowego
     aresztowania, chyba że wcześniej stosunek pracy wygasł z powodu
     wydalenia ze służby cywilnej,
   6) odmowy wykonania decyzji w sprawie przeniesienia, o której mowa w 
     art. 35, lub niepodjęcia pracy w urzędzie, do którego urzędnik został 
     przeniesiony w trybie art. 35 lub 37,
   7) upływu okresu, na który nastąpiło mianowanie na czas określony,
   8) niepodjęcia wykonywania obowiązków służbowych mimo wezwania, o 
     którym mowa w art. 40 ust. 4.
                                    
                                Art. 44.
 1. Rozwiązanie stosunku pracy urzędnika służby cywilnej następuje z zachowaniem
   trzymiesięcznego okresu wypowiedzenia w razie stwierdzonej 
   orzeczeniem komisji lekarskiej do spraw inwalidztwa i zatrudnienia, przewidzianej
   odrębnymi przepisami, trwałej zmiany stanu zdrowia uniemożliwiającej
   wykonywanie obowiązków urzędnika służby cywilnej. W celu zbadania
   stanu zdrowia urzędnika można skierować do tej komisji z urzędu 
   lub na jego prośbę.
 2. Rozwiązanie stosunku pracy urzędnika służby cywilnej może nastąpić, z 
   zachowaniem trzymiesięcznego okresu wypowiedzenia, w razie: 
   1) osiągnięcia wieku emerytalnego, jeżeli okres zatrudnienia umożliwia mu 
     uzyskanie prawa do emerytury z osiągnięciem tego wieku,
   2) dwukrotnej, następującej po sobie negatywnej oceny, o której mowa 
     w art. 54,
   3) odmowy poddania się badaniu przez komisję lekarską do spraw inwalidztwa
     i zatrudnienia.
 3. Rozwiązanie stosunku pracy z urzędnikiem służby cywilnej bez wypowiedzenia
   może nastąpić w razie jego nieobecności w pracy z powodu choroby
   trwającej dłużej niż rok lub odosobnienia ze względu na chorobę zakaźną
   w okresie pobierania z tego tytułu zasiłku, a także w razie usprawiedliwionej
   nieobecności w pracy z innych przyczyn, po upływie okresów 
   przewidzianych w art. 53 Kodeksu pracy.
 4. Rozwiązanie stosunku pracy z przyczyn określonych w ust. 1-3 nie może 
   naruszać przepisów dotyczących szczególnej ochrony pracowników w zakresie
   wypowiedzenia i rozwiązania stosunku pracy.
 5. Rozwiązanie stosunku pracy może nastąpić także w drodze porozumienia 
   stron lub za trzymiesięcznym wypowiedzeniem na skutek rezygnacji ze 
   służby.
                                    
                                Art. 45.
W okresie wypowiedzenia urzędnik służby cywilnej może być zwolniony z pełnienia
obowiązków, z zachowaniem prawa do wynagrodzenia.
                                Art. 46.
 1. Decyzję w sprawie rozwiązania stosunku pracy lub stwierdzenia wygaśnięcia
   stosunku pracy wydaje dyrektor generalny urzędu, a w stosunku do 
   urzędników służby cywilnej, o których mowa w art. 32 ust. 5, odpowiednio 
   Prezes Rady Ministrów lub minister właściwy do spraw administracji publicznej,
   na wniosek Szefa Służby Cywilnej.
 2. Od decyzji określonych w ust.1 urzędnikowi służby cywilnej przysługuje 
   odwołanie do Komisji Odwoławczej w ciągu 14 dni od dnia doręczenia decyzji.
   Na decyzję Komisji Odwoławczej służy skarga do Naczelnego Sądu 
   Administracyjnego.
                                    
                               Rozdział 6
                  Obowiązki urzędnika służby cywilnej
                                    
                                Art. 47.
Urzędnik służby cywilnej jest obowiązany postępować zgodnie ze złożonym 
ślubowaniem, a w szczególności:
   1) przestrzegać Konstytucji Rzeczypospolitej Polskiej i innych przepisów 
     prawa, 
   2) chronić interesy państwa oraz prawa człowieka i obywatela,
   3) racjonalnie gospodarować środkami publicznymi,
   4) rzetelnie, bezstronnie, sprawnie i terminowo wykonywać powierzone 
     zadania,
   5) dochowywać tajemnicy państwowej i służbowej,
   6) rozwijać własną wiedzę zawodową,
   7) godnie zachowywać się w służbie oraz poza nią.
                                    
                                Art. 48.
 1. Urzędnik służby cywilnej jest obowiązany wykonywać polecenia służbowe 
   przełożonych.
 2. Jeżeli w przekonaniu urzędnika służby cywilnej polecenie jest niezgodne 
   z prawem albo zawiera znamiona pomyłki, jest on obowiązany na piśmie 
   poinformować o tym przełożonego. W razie pisemnego potwierdzenia polecenia,
   jest obowiązany je wykonać.
 3. Urzędnik służby cywilnej nie wykonuje polecenia, jeżeli prowadziłoby to 
   do popełnienia przestępstwa lub wykroczenia.
                                    
                                Art. 49.
 1. Urzędnik służby cywilnej przy wykonywaniu obowiązków służbowych nie 
   może kierować się swoimi przekonaniami politycznymi ani religijnymi, ani 
   interesem jednostkowym lub grupowym.
 2. Urzędnikowi służby cywilnej nie wolno publicznie manifestować swoich 
   przekonań politycznych.
 3. Urzędnik służby cywilnej zaliczony do kategorii urzędniczej A nie ma prawa
   tworzenia ani uczestniczenia w związkach zawodowych lub partiach politycznych.
   W dniu zaliczenia urzędnika do kategorii A jego członkostwo w 
   związkach zawodowych i partii politycznej ustaje z mocy prawa.
 
                                Art. 50.
W służbie cywilnej nie może powstać układ służbowej podległości między małżonkami
oraz osobami pozostającymi ze sobą w stosunku pokrewieństwa do 
drugiego stopnia włącznie lub powinowactwa pierwszego stopnia oraz w stosunku
przysposobienia, opieki lub kurateli.
                                Art. 51.
Urzędnik służby cywilnej nie może podejmować dodatkowego zatrudnienia bez 
zgody dyrektora generalnego urzędu, ani wykonywać czynności lub zajęć 
sprzecznych z obowiązkami urzędnika służby cywilnej lub podważających zaufanie
do tej służby.
                                Art. 52.
Do urzędników służby cywilnej stosuje się przepisy o ograniczeniu prowadzenia
działalności gospodarczej przez osoby pełniące funkcje publiczne, odnoszące
się do osób zajmujących kierownicze stanowiska państwowe.
                                    
                                Art. 53.
 1. Urzędnik służby cywilnej podlega stałej ocenie bezpośredniego przełożonego
   w zakresie wykonywania powierzonych zadań, a także w celu ustalenia
   programu doskonalenia zawodowego i indywidualnej kariery zawodowej
   urzędnika.
 2. Indywidualny program doskonalenia zawodowego ustala dyrektor generalny
   urzędu dla urzędników służby cywilnej zatrudnionych w danym urzędzie.
 3. Nie rzadziej niż raz na 2 lata lub w każdym czasie na wniosek bezpośredniego
   przełożonego jest sporządzana na piśmie okresowa ocena urzędnika 
   służby cywilnej, wraz z wnioskami dotyczącymi jego kariery zawodowej. 
   Ocenę sporządza bezpośredni przełożony i niezwłocznie doręcza ją urzędnikowi.
 4. Kryteria i sposób przeprowadzania ocen oraz zasady awansowania urzędników
   służby cywilnej ustala, w drodze zarządzenia, Szef Służby Cywilnej.
 
                                Art. 54.
 1. W razie negatywnej oceny urzędnik służby cywilnej podlega ponownej 
   ocenie, nie wcześniej niż po upływie 6 miesięcy od dnia doręczenia oceny.
 2. Od negatywnej oceny urzędnikowi służby cywilnej służy, w ciągu 7 dni od 
   dnia doręczenia oceny, sprzeciw do dyrektora generalnego urzędu.
 3. Jeżeli urzędnik służby cywilnej nie zgadza się z oceną wydaną w wyniku 
   jego sprzeciwu, może, w ciągu 14 dni od jej doręczenia, odwołać się do 
   Komisji Odwoławczej.
 
                               Rozdział 7
                 Uprawnienia urzędnika służby cywilnej
                                    
                                Art. 55.
 1. Wynagrodzenie urzędnika służby cywilnej składa się z wynagrodzenia zasadniczego
   przewidzianego dla zajmowanego stanowiska pracy i dodatku z 
   tytułu zaliczenia do jednej z kategorii urzędniczych. Wysokość tego wynagrodzenia
   i dodatku ustala się z zastosowaniem mnożników odzwierciedlających
   wielokrotność prognozowanego przeciętnego wynagrodzenia w państwowej
   sferze budżetowej.
 2. Prezes Rady Ministrów może wprowadzić, w drodze rozporządzenia, inne 
   dodatki do wynagrodzenia zasadniczego, mając na względzie szczególny 
   charakter wykonywanych zadań, warunki wykonywania tych zadań, a także 
   poziom kosztów utrzymania na obszarze działania urzędu, w którym urzędnik
   służby cywilnej pełni służbę.
 3. Urzędnikowi służby cywilnej przysługują indywidualne nagrody z zakładowego
   funduszu nagród w wysokości i na zasadach określonych w odrębnych
   przepisach.
 
                                Art. 56.
 1. W każdej kategorii urzędniczej ustala się, w trybie określonym w art. 66, 
   stawki dodatku z tytułu zaliczenia do jednej z kategorii urzędniczych, zwanego
   dalej "dodatkiem służby cywilnej".
 2. Kolejną stawkę dodatku służby cywilnej urzędnik otrzymuje co 2 lata, po 
   przeprowadzeniu oceny, o której mowa w art. 53 ust. 3. Na wniosek dyrektora
   generalnego urzędu, umotywowany szczególnymi wynikami pracy, 
   Szef Służby Cywilnej może wyrazić zgodę na przyznanie wcześniej wyższej 
   stawki dodatku.
 3. Bieg terminu, o którym mowa w ust. 2, nie rozpoczyna się, a rozpoczęty 
   ulega zawieszeniu, do czasu:
   1) uzyskania oceny pozytywnej - w przypadku otrzymania negatywnej 
     oceny,
   2) podjęcia pełnienia obowiązków - w przypadku zawieszenia w ich pełnieniu.
                                    
                                Art. 57.
 1. Za wieloletnią pracę urzędnik służby cywilnej otrzymuje nagrodę jubileuszową
   w wysokości:
   1) po 20 latach pracy - 100% wynagrodzenia miesięcznego,
   2) po 25 latach pracy - 150% wynagrodzenia miesięcznego,
   3) po 30 latach pracy - 200% wynagrodzenia miesięcznego,
   4) po 35 latach pracy - 300% wynagrodzenia miesięcznego,
   5) po 40 latach pracy - 400% wynagrodzenia miesięcznego,
   6) po 45 latach pracy - 450% wynagrodzenia miesięcznego.
 2. Przy ustalaniu okresu pracy urzędnika służby cywilnej uwzględnia się udowodnione
   okresy wykonywania pracy w ramach stosunku pracy i inne 
   udowodnione okresy zaliczane do okresu zatrudnienia na podstawie odrębnych
   przepisów.
 3. Prezes Rady Ministrów określa, w drodze rozporządzenia, inne okresy 
   uwzględniane przy ustalaniu okresu pracy urzędnika służby cywilnej oraz 
   zasady obliczania i wypłacania nagrody jubileuszowej.
 
                                Art. 58.
 1. Urzędnikowi służby cywilnej delegowanemu służbowo do zajęć poza siedzibą
   urzędu, w którym pełni służbę, lub przeniesionemu zgodnie z art. 35 
   ust. 2 i 3 przysługują należności na zasadach i w wysokości określonych dla 
   pracowników z tytułu podróży służbowej na podstawie Kodeksu pracy.
 2. Urzędnikowi służby cywilnej przeniesionemu zgodnie z art. 35 ust. 2 i 3, 
   art. 36 ust. 1 lub art. 37, oprócz udostępnienia mieszkania odpowiedniego 
   do jego sytuacji rodzinnej, przysługuje zwrot kosztów przeniesienia, zwrot 
   opłat za udostępnione czasowo mieszkanie oraz jednorazowe świadczenie 
   w wysokości trzymiesięcznego wynagrodzenia. Do kosztów przeniesienia 
   zalicza się koszty przejazdu urzędnika i członków jego rodziny oraz przewozu
   mienia.
 3. Przepisu ust. 2 nie stosuje się, jeżeli przeniesienie, o którym mowa w art. 
   36 ust. 1, nastąpiło na wniosek urzędnika służby cywilnej.
 
                                Art. 59.
Urzędnikowi służby cywilnej, którego stosunek pracy ustał w związku z przejściem
na rentę inwalidzką lub emeryturę, przysługuje jednorazowa odprawa w 
wysokości trzymiesięcznego wynagrodzenia, a jeżeli urzędnik przepracował co 
najmniej 20 lat w służbie cywilnej jednorazowa odprawa przysługuje w wysokości
sześciomiesięcznego wynagrodzenia.
                                Art. 60.
Urzędnikowi służby cywilnej zatrudnionemu co najmniej 10 lat w służbie cywilnej
przysługuje dodatkowy urlop wypoczynkowy w wymiarze 6 dni roboczych, 
a po 20 latach pracy w służbie cywilnej - 12 dni roboczych.
                                Art. 61.
W okresie nieobecności w pracy z powodu niezdolności do pracy wskutek choroby
urzędnikowi służby cywilnej przysługują przez okres roku wynagrodzenie i 
zasiłek chorobowy w wysokości i na zasadach określonych w odrębnych przepisach.
                                Art. 62.
 1. Urzędnikowi służby cywilnej zatrudnionemu w służbie cywilnej przez okres 
   nie krótszy niż 5 lat można udzielić płatnego urlopu dla poratowania 
   zdrowia w wymiarze nie przekraczającym jednorazowo 6 miesięcy.
 2. Urlopu dla poratowania zdrowia nie można udzielić, jeżeli urzędnik służby 
   cywilnej nie pełnił służby przez okres roku z powodu niezdolności do pracy
   wskutek choroby.
 3. Urlopu dla poratowania zdrowia udziela, na umotywowany opinią lekarską 
   wniosek urzędnika służby cywilnej, dyrektor generalny urzędu.
 4. Dyrektor generalny urzędu nie może dopuścić do pracy urzędnika służby 
   cywilnej, który korzystał z urlopu dla poratowania zdrowia, bez aktualnego 
   orzeczenia lekarskiego stwierdzającego brak przeciwwskazań do pracy na 
   określonym stanowisku.
 5. Udzielenia urlopu dla poratowania zdrowia oraz dopuszczenia do pracy 
   urzędnika służby cywilnej, który korzystał z tego urlopu, dokonuje w stosunku
   do Szefa Służby Cywilnej - Prezes Rady Ministrów, a w stosunku 
   do dyrektorów generalnych urzędów - Szef Służby Cywilnej.
 
                                Art. 63.
 1. W razie wygaśnięcia stosunku pracy urzędnika służby cywilnej z powodu 
   tymczasowego aresztowania, dyrektor generalny urzędu, w którym urzędnik
   wykonywał pracę, jest obowiązany ponownie zatrudnić go na dotychczasowych
   warunkach, jeżeli postępowanie karne zostało umorzone lub 
   gdy zapadł wyrok uniewinniający, a urzędnik zgłosił  swój powrót do pracy 
   w ciągu 7 dni od uprawomocnienia się orzeczenia. 
 2. Przepisu ust. 1 nie stosuje się, jeżeli postępowanie karne umorzono z powodu
   przedawnienia albo amnestii, a także w razie warunkowego umorzenia
   postępowania.
 3. W razie odmowy ponownego zatrudnienia w służbie cywilnej, urzędnikowi,  
   o którym mowa w ust. 1, przysługuje odwołanie do Komisji Odwoławczej 
   w ciągu 14 dni od dnia doręczenia decyzji w tej sprawie.  Na decyzję Komisji
   Odwoławczej przysługuje skarga do Naczelnego Sądu Administracyjnego.
 
                                Art. 64.
 1. Czas pracy urzędników służby cywilnej nie może przekraczać 8 godzin na 
   dobę i średnio 40 godzin tygodniowo w przyjętym okresie rozliczeniowym 
   nie dłuższym niż 8 tygodni.
 2. W przypadkach uzasadnionych rodzajem pracy i jej organizacją mogą być 
   stosowane rozkłady czasu pracy, w których jest dopuszczalne przedłużenie 
   czasu pracy do 12 godzin na dobę. W tych rozkładach czas pracy nie może 
   jednak przekraczać średnio 40 godzin na tydzień  w przyjętym okresie rozliczeniowym
   nie dłuższym niż  12 tygodni.
 3. Jeżeli wymagają tego potrzeby urzędu, urzędnik służby cywilnej może być 
   zatrudniony poza normalnymi godzinami pracy, a w wyjątkowych przypadkach
   także w nocy oraz w niedziele i święta. Za pracę poza normalnymi 
   godzinami pracy nie przysługuje dodatkowe wynagrodzenie, a wolny czas 
   przysługuje tylko wówczas, gdy praca ta wykonywana była w porze nocnej 
   oraz w niedziele lub święta.
 4. Przepisów ust. 2 i 3 nie stosuje się do kobiet w ciąży oraz - bez ich zgody 
   - do urzędników służby cywilnej sprawujących pieczę nad osobami wymagającymi
   stałej opieki lub urzędników opiekujących się dziećmi w wieku 
   do lat ośmiu.
 5. Rozkład czasu pracy w tygodniu oraz jego wymiar w poszczególnych 
   dniach tygodnia ustala dyrektor generalny urzędu według zasad określonych,
   w drodze rozporządzenia, przez Prezesa Rady Ministrów. Dni tygodnia
   nie będących dniami pracy w urzędzie nie wlicza się do urlopu wypoczynkowego.
                                    
                                Art. 65.
Szef Służby Cywilnej, na wniosek dyrektora generalnego urzędu, może wyrazić 
zgodę na zatrudnienie na czas określony w niepełnym wymiarze czasu pracy 
urzędnika służby cywilnej:
   1) który ukończył 55 lat życia i posiada co najmniej 10 lat stażu pracy w 
     służbie cywilnej,
   2) sprawującego opiekę nad dzieckiem do lat ośmiu,
   3) będącego pracownikiem naukowym i posiadającego co najmniej stopień 
     naukowy doktora,
   4) przeniesionego zgodnie z art. 35 ust. 2 do pracy w innej miejscowości.
   
                                Art. 66.
 1. Prezes Rady Ministrów określa, w drodze rozporządzenia:
   1) mnożniki prognozowanego przeciętnego wynagrodzenia w państwowej 
     sferze budżetowej do ustalenia wynagrodzenia zasadniczego na stanowiskach
     w służbie cywilnej oraz do ustalenia stawek dodatku służby cywilnej,
   2) sposób ustalania wysokości wynagrodzenia przysługującego urzędnikowi 
     służby cywilnej w okresie zawieszenia stosunku pracy, w okresie zawieszenia
     urzędnika w pełnieniu obowiązków, w okresie pozostawania 
     w stanie nieczynnym oraz w okresie urlopu dla poratowania zdrowia, a 
     także jednorazowej odprawy, o której mowa w art. 59,
   3) szczegółowe warunki przyznawania zwrotu kosztów przeniesienia, zwrotu
     opłat za mieszkanie, a także jednorazowego świadczenia, o których 
     mowa w art. 58 ust. 2.
 2. Prezes Rady Ministrów może, w trybie przewidzianym w ust. 1, utworzyć 
   dodatkowy fundusz nagród dla urzędników służby cywilnej za szczególne 
   osiągnięcia w pracy zawodowej oraz określić zasady wypłaty nagród z tego 
   funduszu.
 3. Prezes Rady Ministrów określa, w drodze rozporządzenia, ramowy regulamin
   pracy w urzędach.
                                    
                               Rozdział 8
              Szkolenie i doskonalenie w służbie cywilnej
                                    
                                Art. 67.
 1. Urzędnik służby cywilnej ma prawo do szkolenia i doskonalenia w służbie 
   cywilnej.
 2. Urzędnik służby cywilnej jest obowiązany do uczestniczenia w szkoleniach 
   ustalonych indywidualnie dla każdego urzędnika w sposób określony w art. 
   53 ust. 2.
 3. W przygotowaniu i realizacji programów szkoleń w służbie cywilnej uczestniczy
   Krajowa Szkoła Administracji Publicznej oraz inne jednostki wskazane
   przez Prezesa Rady Ministrów w trybie określonym w ust. 4.
 4. Szczegółowe zasady i warunki organizowania oraz prowadzenia szkoleń w 
   służbie cywilnej określa, w drodze rozporządzenia, Prezes Rady Ministrów.
                                    
                                Art. 68.
 1. Urzędnik służby cywilnej nie ponosi opłat z tytułu uczestnictwa w szkoleniach
   przewidzianych dla służby cywilnej.
 2. Uczestnictwo w szkoleniach jest traktowane na równi z wykonywaniem 
   obowiązków służbowych.
                                    
                                Art. 69.
 1. Urzędnik służby cywilnej może, na swój wniosek i za zgodą przełożonego, 
   kształcić się lub uczestniczyć w szkoleniach innych niż przewidziane dla 
   służby cywilnej.
 2. Urzędnik, o którym mowa w ust. 1, uczestniczy w zajęciach na swój koszt, 
   otrzymując na czas zajęć zwolnienie od pracy z zachowaniem prawa do 
   wynagrodzenia. W wyjątkowych przypadkach dyrektor generalny urzędu 
   może wyrazić zgodę na pokrycie przez urząd, w całości lub części, kosztów 
   tych szkoleń.
                                    
                                Art. 70.
Koszty szkoleń w służbie cywilnej są pokrywane ze środków wyodrębnionych w 
budżetach poszczególnych urzędów dla urzędników tych urzędów oraz w budżecie
Szefa Służby Cywilnej na organizowane powszechnie i centralnie szkolenia
urzędników służby cywilnej.
                               Rozdział 9
        Odpowiedzialność dyscyplinarna urzędnika służby cywilnej
                                    
                                Art. 71.
 1. Urzędnik służby cywilnej odpowiada dyscyplinarnie za naruszenie obowiązków
   urzędnika służby cywilnej.
 2. Postępowanie dyscyplinarne może być wszczęte niezależnie od innych rodzajów
   odpowiedzialności za ten sam czyn.
 3. Postępowanie dyscyplinarne nie może być wszczęte po upływie 3 miesięcy 
   od dnia powzięcia przez dyrektora generalnego urzędu wiadomości o naruszeniu
   obowiązków urzędnika służby cywilnej ani po upływie dwóch lat 
   od popełnienia tego czynu. W przypadku naruszenia obowiązków urzędnika
   służby cywilnej przez Sekretarza Rady Ministrów albo dyrektora generalnego
   urzędu, termin 3 miesięcy na wszczęcie postępowania dyscyplinarnego
   liczy się od dnia powzięcia wiadomości przez Szefa Służby Cywilnej.
 4. Jeżeli urzędnik służby cywilnej z powodu nieobecności w pracy nie ma 
   możliwości złożenia wyjaśnień, bieg trzymiesięcznego terminu nie rozpoczyna
   się, a rozpoczęty ulega zawieszeniu do dnia stawienia się urzędnika 
   do pracy.
 5. Jeżeli czyn urzędnika służby cywilnej zawiera znamiona przestępstwa, 
   przedawnienie następuje nie wcześniej niż przedawnienie przewidziane w 
   przepisach Kodeksu karnego.
 
                                Art. 72.
Karami dyscyplinarnymi są:
   1) upomnienie,
   2) nagana,
   3) obniżenie stawki dodatku służby cywilnej,
   4) pozbawienie możliwości awansowania przez okres dwóch lat do wyższej 
     stawki dodatku służby cywilnej lub na wyższe stanowisko,
   5) zakaz zajmowania stanowisk kierowniczych w służbie cywilnej,
   6) obniżenie kategorii urzędniczej,
   7) wydalenie ze służby cywilnej.
 
                                Art. 73.
 1. Za mniejszej wagi naruszenie obowiązków urzędnika służby cywilnej dyrektor
   generalny urzędu może ukarać urzędnika upomnieniem na piśmie. 
   Ukaranie może być poprzedzone postępowaniem wyjaśniającym.
 2. Na wniosek urzędnika, złożony w ciągu 14 dni od wymierzenia mu kary 
   upomnienia, sprawa rozpoznawana jest przez komisję dyscyplinarną. W 
   takim przypadku komisja może utrzymać lub uchylić karę upomnienia.
 3. W przypadku naruszenia obowiązków urzędnika służby cywilnej, o którym 
   mowa w ust. 1, przez Sekretarza Rady Ministrów albo dyrektora generalnego
   urzędu, kary upomnienia udziela Szef Służby Cywilnej.
                                    
                                Art. 74.
 1. Sprawy dyscyplinarne urzędników służby cywilnej rozpoznają komisje dyscyplinarne:
   1) w I instancji - komisja dyscyplinarna urzędu,
   2) w II instancji - Wyższa Komisja Dyscyplinarna.
 2. Komisję dyscyplinarną urzędu powołuje dyrektor generalny urzędu spośród 
   urzędników służby cywilnej zatrudnionych w urzędzie. W razie potrzeby 
   Szef Służby Cywilnej może utworzyć komisję dyscyplinarną dla kilku urzędów.
 3. Sprawy dyscyplinarne Sekretarza Rady Ministrów oraz dyrektorów generalnych
   urzędów rozpatruje w I i II instancji Wyższa Komisja Dyscyplinarna, 
   przy czym w II instancji Komisja orzeka w pełnym składzie.
 
                                Art. 75.
 1. Komisje dyscyplinarne orzekają w składzie:
   1) w I instancji:
       a) trzech członków, gdy rzecznik dyscyplinarny wniósł o zastosowanie 
         kary określonej w art. 72 pkt 2-5,
       b) pięciu członków, a przewodniczący składu ma wykształcenie prawnicze,
         gdy rzecznik dyscyplinarny wniósł o zastosowanie kary 
         określonej w art. 72 pkt 6 i 7,
   2) w II instancji pięciu członków, z których co najmniej dwóch powinno 
     posiadać wykształcenie prawnicze, gdy rozpatrywana jest sprawa, co do 
     której orzeczono karę określoną w art. 72 pkt 6 i 7.
 2. Przewodniczącym składu jest urzędnik służby cywilnej kategorii urzędniczej 
   co najmniej tej samej co obwiniony.
 3. Członkowie komisji dyscyplinarnych są niezawiśli w zakresie orzecznictwa 
   dyscyplinarnego oraz nie są związani rozstrzygnięciami innych organów 
   stosujących prawo, z wyjątkiem prawomocnego wyroku sądu.
                                    
                                Art. 76.
 1. Rzecznika dyscyplinarnego urzędu powołuje dyrektor generalny urzędu 
   spośród urzędników służby cywilnej, a dla spraw dyscyplinarnych Sekretarza
   Rady Ministrów i dyrektorów generalnych urzędów - Szef Służby Cywilnej.
 2. Rzecznik dyscyplinarny wszczyna postępowanie wyjaśniające na polecenie 
   dyrektora generalnego urzędu i informuje go o dokonanych ustaleniach. 
   O wszczęciu tego postępowania rzecznik zawiadamia urzędnika służby cywilnej,
   którego ono dotyczy.
 3. Rzecznik postanawia o przekazaniu komisji dyscyplinarnej wniosku o 
   wszczęcie postępowania lub o umorzeniu postępowania wyjaśniającego.
 
                                Art. 77.
 1. Komisja dyscyplinarna wszczyna postępowanie dyscyplinarne z dniem zgłoszenia
   wniosku rzecznika dyscyplinarnego o rozpoznanie sprawy.
 2. Obwiniony ma prawo korzystania z pomocy wybranego przez siebie obrońcy,
   z zastrzeżeniem przepisów o tajemnicy ustawowo chronionej. W 
   przypadku gdy rzecznik dyscyplinarny wniósł o orzeczenie kary wydalenia 
   ze służby, a obwiniony nie ma obrońcy z wyboru, przewodniczący składu 
   orzekającego wyznacza obrońcę spośród urzędników służby cywilnej.
 3. Komisja dyscyplinarna wydaje orzeczenie po przeprowadzeniu rozprawy, w 
   toku której wysłuchuje rzecznika dyscyplinarnego i obwinionego oraz jego 
   obrońcy, jeżeli został ustanowiony, a także po rozpatrzeniu innych dowodów
   mających znaczenie w sprawie.
 4. Nie usprawiedliwione niestawiennictwo urzędnika służby cywilnej lub jego 
   obrońcy nie wstrzymuje rozpoznania sprawy.
 5. Rozprawa jest jawna dla urzędników służby cywilnej. W uzasadnionych 
   przypadkach skład orzekający może podjąć decyzję o wyłączeniu jawności 
   rozprawy.
 6. Od orzeczenia komisji dyscyplinarnej urzędu strony mogą odwołać się do 
   Wyższej Komisji Dyscyplinarnej w ciągu 14 dni od dnia doręczenia orzeczenia.
 
                                Art. 78.
W przypadku rażącego naruszenia prawa w postępowaniu dyscyplinarnym, 
Szef Służby Cywilnej może zwrócić się, w ciągu 6 miesięcy od uprawomocnienia
się orzeczenia komisji dyscyplinarnej, do Wyższej Komisji Dyscyplinarnej o 
rozpatrzenie sprawy w pełnym składzie tej Komisji. Od orzeczenia tej Komisji 
odwołanie nie przysługuje.
                                Art. 79.
 1. Odpis prawomocnego orzeczenia komisji dyscyplinarnej dołącza się do akt 
   osobowych urzędnika służby cywilnej.
 2. Kary dyscyplinarne określone w art. 72 pkt 1-6 ulegają zatarciu, a odpis 
   orzeczenia dołączony do akt osobowych urzędnika służby cywilnej podlega 
   zniszczeniu po upływie 3 lat od dnia doręczenia prawomocnego orzeczenia 
   o ukaraniu. Na wniosek urzędnika zatarcie może nastąpić po upływie 2 
   lat.
 3. Jeżeli w okresie przed zatarciem kary dyscyplinarnej urzędnik służby cywilnej
   będzie ponownie ukarany dyscyplinarnie, termin 3 lat, o którym mowa 
   w ust. 2, liczy się od dnia doręczenia prawomocnego orzeczenia o ponownym
   ukaraniu.
 4. W przypadku kary dyscyplinarnej określonej w art. 72 pkt 7, zatarcie oraz 
   zniszczenie odpisu orzeczenia następuje po upływie 5 lat od dnia doręczenia
   prawomocnego orzeczenia o ukaraniu.
                                    
                                Art. 80.
W sprawach nie uregulowanych w niniejszym rozdziale stosuje się odpowiednio
przepisy Kodeksu postępowania karnego.
                                Art. 81.
Prezes Rady Ministrów określa, w drodze rozporządzenia, skład liczbowy i 
szczegółowy tryb tworzenia komisji dyscyplinarnych I instancji oraz ustanawiania
rzeczników dyscyplinarnych, a także szczegółowe zasady i tryb postępowania
wyjaśniającego i dyscyplinarnego, wykonywania i zacierania kar dyscyplinarnych
oraz ponoszenia kosztów obrońcy, biegłych i ekspertyz w postępowaniu 
dyscyplinarnym.
                              Rozdział 10
                          Przepisy szczególne
                                    
                                Art. 82.
 1. W sprawach wynikających ze stosunku pracy urzędnika służby cywilnej, nie 
   uregulowanych w ustawie, stosuje się przepisy Kodeksu pracy i inne przepisy
   prawa pracy.
 2. Spory o roszczenia ze stosunku pracy urzędnika służby cywilnej rozpatrywane
   są przez sądy pracy, chyba że ustawa stanowi inaczej.
                                    
                                Art. 83.
Do okresu pracy, od którego zależą uprawnienia przysługujące urzędnikom 
służby cywilnej, i do stażu pracy wymaganego zgodnie z art. 28 wlicza się okresy
zatrudnienia w urzędach administracji publicznej.
                                Art. 84.
 1. Urzędnikowi służby cywilnej, skierowanemu do pełnienia służby dyplomatyczno-konsularnej
   za granicą, dyrektor generalny urzędu udziela urlopu 
   bezpłatnego na okres pełnienia tej służby. Okres urlopu wlicza się do 
   okresu pracy, od którego zależą uprawnienia pracownicze urzędnika służby
   cywilnej.
 2. Prawa i obowiązki pracowników służby dyplomatyczno-konsularnej za granicą
   określają przepisy o pracownikach urzędów państwowych.
                                Art. 85.
Na zasadach określonych w odrębnych przepisach urzędnicy służby cywilnej 
korzystają z ochrony przewidzianej dla funkcjonariuszy publicznych.
                                Art. 86.
Na zasadach określonych w odrębnych przepisach niektóre grupy urzędników 
służby cywilnej wykonują obowiązki służbowe w umundurowaniu.
                              Rozdział 11
                   Zmiany w przepisach obowiązujących
                                    
                                Art. 87.
W ustawie z dnia 31 lipca 1981 r. o wynagrodzeniu osób zajmujących kierownicze
stanowiska państwowe (Dz.U. Nr 20, poz. 101, z 1982 r. Nr 31, poz. 214, 
z 1985 r. Nr 22, poz. 98 i Nr 50, poz. 262, z 1987 r. Nr 21, poz. 123, z 1989 r. 
Nr 34, poz. 178,  z 1991 r. Nr 100, poz. 443,  z 1993 r. Nr 1, poz. 1, z 1995 r. 
Nr 34, poz. 163 i Nr 142, poz. 701 oraz z 1996 r. Nr 73, poz. 350) w art. 2 w 
pkt 4 skreśla się wyrazy ", dyrektora generalnego".
                                Art. 88.
W ustawie z dnia 16 września 1982 r. o pracownikach urzędów państwowych 
((Dz. U. Nr 31, poz. 214, z 1984 r. Nr 35, poz. 187, z 1988 r. Nr 19, poz.132, z 
1989 r. Nr 4, poz. 24, Nr 34, poz. 178 i 182, z 1990 r. Nr 20, poz 121, z 1991 r. 
Nr 55, poz. 234, Nr 88, poz. 400 i Nr 95, poz. 425, z 1992 r. Nr 54, poz. 254 i 
Nr 90, poz. 451, z 1994 r. Nr 136 poz. 704 oraz z 1995 r. Nr 132, poz. 640) 
wprowadza się następujące zmiany:
 1) po art. 24 dodaje się art. 24{1} w brzmieniu:
       "Art. 24{1}. Prezes Rady Ministrów określa, w drodze rozporządzenia, 
              ramowy regulamin pracy w urzędach państwowych.";
 2) w art. 29 ust. 1 otrzymuje brzmienie:
          "1. Czas pracy urzędników państwowych nie może przekraczać 8 
             godzin na dobę i średnio 40 godzin tygodniowo w przyjętym 
             okresie rozliczeniowym nie dłuższym niż 8 tygodni.";
 3) w art. 30 w ust. 1 dodaje się zdanie drugie w brzmieniu:
    "Dni tygodnia nie będących dniami pracy w urzędzie nie wlicza się do 
     urlopu wypoczynkowego.";
 4) w rozdziale 8 dodaje się art. 42{1} w brzmieniu:
        "Art. 42{1}. Przewidziane w ustawie oraz w odrębnych przepisach zadania
                dla kierownika urzędu wykonuje w urzędach administracji
                rządowej, z wyłączeniem urzędów rejonowych 
                i urzędów terenowych administracji specjalnej - dyrektor 
                generalny urzędu.";
 5) po art. 47 dodaje się art. 47{1} w brzmieniu:
       "Art. 47{1}. 1. Zatrudnienie:
                  1) pracownika w gabinecie politycznym Prezesa Rady 
                    Ministrów, wiceprezesa Rady Ministrów, ministra 
                    oraz innego członka Rady Ministrów,
                  2) doradców lub pełniących funkcje doradców osób 
                    zajmujących kierownicze stanowiska państwowe 
                    inne niż wymienione w pkt 1
               następuje na podstawie umowy o pracę zawartej na 
                  czas pełnienia funkcji przez osobę zajmującą kierownicze
                  stanowisko państwowe. Wcześniejsze rozwiązanie
                  umowy o pracę może być dokonane za dwutygodniowym
                  wypowiedzeniem.
              2. Przepisu art. 42{1} nie stosuje się do stosunku pracy pracowników,
                o których mowa w ust. 1.
              3. Rada Ministrów określa, w drodze rozporządzenia, zasady
                wynagradzania oraz inne świadczenia, w tym odprawy
                z tytułu rozwiązania lub wygaśnięcia stosunku 
                pracy, przysługujące z tytułu zatrudnienia określonego w 
                ust. 1.";
 6) w art. 48 w ust. 1 po wyrazach "art. 24 ust. 2" dodaje się wyrazy ", art. 
   24{1}", a wyrazy "i art. 36 ust. 7" zastępuje się wyrazami ", art. 36 ust. 7 i art. 
   47{1} ust. 3".
                                Art. 89.
W ustawie z dnia 25 lipca 1985 r. o jednostkach badawczo-rozwojowych 
(Dz.U. z 1991 r. Nr 44, poz. 194 i Nr 107, poz. 464, z 1992 r. Nr 54, poz. 254, 
z 1994 r. Nr 1, poz. 3 i Nr 43, poz. 163 oraz z 1996 r. Nr 41, poz. 175) po art. 
60 dodaje się art. 60a w brzmieniu:
       "Art. 60a. Dni tygodnia nie będących dniami pracy w jednostce badawczo-rozwojowej
              nie wlicza się do urlopu wypoczynkowego.".
                 
                                Art. 90.
W ustawie z dnia 5 stycznia 1991 r. - Prawo budżetowe (Dz.U. z 1993 r. Nr 
72, poz. 344, z 1994 r. Nr 76, poz. 344, Nr 121, poz. 591 i Nr 133, poz. 685 
oraz z 1995 r. Nr 78, poz. 390, Nr 124, poz. 601 i Nr 132, poz. 640) wprowadza
się następujące zmiany:
 1) w art. 36 w ust. 4  po wyrazach "na wynagrodzenia"  dodaje się wyrazy
   ", wynagrodzenia i szkolenia związane z funkcjonowaniem służby cywilnej";
 2) w art. 42 w ust. 1 w pkt 10 kropkę zastępuje się przecinkiem i dodaje się 
   pkt 11 w brzmieniu:
          "11) środki na wynagrodzenia i szkolenia związane z funkcjonowaniem
             służby cywilnej nie mogą być wykorzystywane na inne
             cele.".
                                    
                                Art. 91.
W ustawie z dnia 2 grudnia 1994 r. o zmianie ustawy o pracownikach urzędów 
państwowych (Dz.U. Nr 136, poz. 704) w art. 2 skreśla się ust. 2.
                                Art. 92.
W ustawie z dnia 23 grudnia 1994 r. o Najwyższej Izbie Kontroli (Dz.U. z 
1995 r. Nr 13, poz. 59 i z 1996 r. Nr 64, poz. 315) w art. 85 w ust. 2 dodaje się 
zdanie drugie w brzmieniu:
    "Dni tygodnia nie będących dniami pracy w Najwyższej Izbie Kontroli 
     nie wlicza się do urlopu wypoczynkowego.".
                                    
                              Rozdział 12
                     Przepisy przejściowe i końcowe
                                    
                                Art. 93.
 1. W okresie 2 lat od dnia wejścia w życie ustawy stanowisko Szefa Służby 
   Cywilnej, Sekretarza Rady Ministrów oraz dyrektora generalnego urzędu 
   można powierzyć osobie nie będącej urzędnikiem służby cywilnej.
 2. Osoby, o których mowa w ust. 1, powinny spełniać warunki określone w 
   art. 4 pkt 1-3 i 5, a ich wiedza, doświadczenie oraz autorytet moralny powinny
   zapewniać realizację zadań służby cywilnej.
 3. Osoby, o których mowa w ust. 1, zatrudnia się na podstawie umowy o pracę
   na czas określony. Wcześniejsze rozwiązanie umowy o pracę może być 
   dokonane za dwutygodniowym wypowiedzeniem. Do stosunku pracy tych 
   osób stosuje się przepisy ustawy o pracownikach urzędów państwowych, 
   przy czym wysokość ich wynagrodzenia i innych świadczeń ustala Prezes 
   Rady Ministrów.
 
                                Art. 94.
 1. W okresie 3 lat od dnia wejścia w życie ustawy Rada Służby Cywilnej oraz 
   w okresie pierwszej kadencji komisje służby cywilnej i komisje dyscyplinarne
   urzędu mogą działać z udziałem pracowników urzędów państwowych.
 2. Do pierwszego składu Rady Służby Cywilnej Prezes Rady Ministrów powołuje
   połowę tego składu na okres 3 lat, połowę zaś na okres 6 lat.
                                Art. 95.
 1. Stosunki pracy nawiązane w urzędach administracji rządowej przed dniem 
   wejścia w życie ustawy na podstawie mianowania na zasadach określonych 
   w ustawie, o której mowa w art. 88, pozostają w mocy nie dłużej niż do 
   dnia 31 grudnia 2007 r., chyba że wcześniej w sposób określony w tej 
   ustawie zostały rozwiązane lub wygasły.
 2. Stosunki pracy, o których mowa w ust. 1, z dniem 1 stycznia 2008 r. przekształcają
   się w stosunki pracy na podstawie umowy o pracę na czas nie 
   określony.
 
                                Art. 96.
Jeżeli urzędnikowi służby cywilnej wyznaczono stanowisko zajmowane przez 
urzędnika państwowego, którego stosunek pracy regulują przepisy ustawy, o 
której mowa w art. 88, urzędnika państwowego przenosi się na stanowisko równorzędne,
a jeżeli jest to  niemożliwe - na inne stanowisko odpowiadające 
kwalifikacjom tego urzędnika państwowego. Po przeniesieniu urzędnikowi państwowemu
przysługuje wynagrodzenie stosowne do wykonywanej pracy, lecz 
przez okres 6 miesięcy nie niższe od dotychczasowego.
                                Art. 97.
W urzędach administracji rządowej, do czasu objęcia stanowiska przez dyrektora
generalnego urzędu, nie dłużej jednak niż do dnia 31 marca 1997 r., zadania
określone dla kierownika urzędu wykonuje na dotychczasowych zasadach
ten kierownik.
                                    
                                Art. 98.
Ustawa wchodzi w życie z dniem 1 stycznia 1997 r., z tym że przepisy art. 
1-25, art. 28-30, art. 83 i art. 90, art. 93 w odniesieniu do Szefa Służby Cywilnej
i art. 94 wchodzą w życie po upływie 30 dni od dnia ogłoszenia.
