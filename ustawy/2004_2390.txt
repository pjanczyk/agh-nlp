


Tekst ustawy przyjęty przez Senat bez poprawek
 
USTAWA
z dnia 9 listopada 2018 r.
o
finansowym wspieraniu produkcji audiowizualnej[1])
Rozdział 1
Przepisy
ogólne
Art. 1. 1.
Ustawa określa zasady, warunki oraz tryb przyznawania i rozliczania wsparcia finansowego.
2. Wsparcie finansowe stanowi pomoc publiczną
zgodnie z art. 107 ust. 1 Traktatu o funkcjonowaniu Unii Europejskiej.
3. Niniejsza ustawa nie narusza zasad dofinansowania
twórczości filmowej i innej działalności w dziedzinie kinematografii
określonych w ustawie z dnia 30 czerwca 2005 r. o kinematografii (Dz. U. z
2018 r. poz. 597).
4. Pomoc publiczna, o której mowa w ust. 2,
jest przyznawana na zasadach określonych w rozporządzeniu Komisji (UE) nr
651/2014 z dnia 17 czerwca 2014 r. uznającym niektóre rodzaje pomocy za zgodne
z rynkiem wewnętrznym w zastosowaniu art. 107 i 108 Traktatu (Dz. Urz. UE L 187
z 26.06.2014, str. 1, z późn. zm.[2])), a w szczególności art. 54 tego rozporządzenia,
zwanego dalej „rozporządzeniem nr 651/2014”.
5. Celem przyznawania wsparcia
finansowego jest:
1)        poprawa warunków funkcjonowania rynku produkcji
audiowizualnej;
2)        stworzenie warunków do inwestowania zagranicznego
kapitału w produkcje audiowizualne realizowane na terytorium Rzeczypospolitej
Polskiej;
3)        stworzenie warunków do realizowanej na terytorium
Rzeczypospolitej Polskiej współpracy między polskimi i zagranicznymi
producentami audiowizualnymi;
4)        zwiększenie aktywności polskich przedsiębiorców
działających na rynku produkcji audiowizualnej;
5)        podnoszenie międzynarodowej konkurencyjności
polskich przedsiębiorców działających na rynku produkcji audiowizualnej;
6)        zwiększenie wykorzystania potencjału technicznego
produkcji audiowizualnej na terytorium Rzeczypospolitej Polskiej;
7)        wzmocnienie potencjału kreatywnego i zwiększenie poziomu
profesjonalizmu przedstawicieli polskiego rynku produkcji audiowizualnej;
8)        wspieranie trwałego rozwoju gospodarczego państwa
i jego regionów przez stwarzanie warunków rozwoju sektorów kreatywnych;
9)        rozwój kultury oraz promocja wizerunku
Rzeczypospolitej Polskiej i polskiego dziedzictwa kulturowego na świecie.
Art. 2. Użyte w ustawie określenia
oznaczają:
1)        dostawca usługi medialnej – dostawcę usługi
medialnej w rozumieniu art. 4 pkt 4 ustawy z dnia 29 grudnia 1992 r. o
radiofonii i telewizji (Dz. U. z 2017 r. poz. 1414 i 2111 oraz z 2018 r.
poz. 650, 915 i 1717);
2)        koproducent utworu audiowizualnego – przedsiębiorcę,
który wspólnie z producentem utworu audiowizualnego organizuje, prowadzi i
ponosi odpowiedzialność za produkcję audiowizualną lub który współfinansuje
produkcję audiowizualną oraz nabywa udział w autorskich prawach
majątkowych do utworu audiowizualnego;
3)        polskie koszty kwalifikowalne – koszty realizacji
produkcji audiowizualnej albo świadczenia usługi na rzecz produkcji
audiowizualnej poniesione na terytorium Rzeczypospolitej Polskiej, jeżeli są
objęte obowiązkiem podatkowym w rozumieniu przepisów podatkowych oraz mieszczą
się w katalogu określonym w art. 54 ust. 5 rozporządzenia nr 651/2014;
4)        producent utworu audiowizualnego – przedsiębiorcę,
który podejmuje inicjatywę dotyczącą produkcji audiowizualnej, organizuje,
prowadzi produkcję audiowizualną i ponosi odpowiedzialność za tę produkcję oraz
nabywa autorskie prawa majątkowe do utworu audiowizualnego;
5)        produkcja audiowizualna – zespół czynności
twórczych, organizacyjnych, ekonomicznych, prawnych i technicznych prowadzących
do wytworzenia utworu audiowizualnego;
6)        przedsiębiorca – podmiot, o którym mowa w art. 1
załącznika nr I do rozporządzenia nr 651/2014;
7)        usługa na rzecz produkcji audiowizualnej – usługę
świadczoną przez przedsiębiorców w ramach wykonywanej działalności gospodarczej
na rzecz producenta utworu audiowizualnego lub koproducenta utworu
audiowizualnego dla celów produkcji audiowizualnej;
8)        utwór audiowizualny – utwór złożony z serii
następujących po sobie obrazów z dźwiękiem lub bez dźwięku utrwalonych na
nośniku umożliwiającym wielokrotne odtwarzanie, wywołujących wrażenie ruchu i
składających się na oryginalną całość wyrażającą akcję lub treść w
indywidualnej formie, zrealizowany w formie filmu fabularnego, dokumentalnego
lub animowanego albo serialu fabularnego, dokumentalnego lub animowanego,
niezależnie od pola eksploatacji, o którym mowa w przepisach ustawy z dnia 4
lutego 1994 r. o prawie autorskim i prawach pokrewnych (Dz. U. z 2018 r. poz.
1191, 1293 i 1669);
9)        wsparcie finansowe – środki finansowe przyznawane
przez Polski Instytut Sztuki Filmowej przedsiębiorcy w formie dofinansowania na
pokrycie części polskich kosztów kwalifikowalnych związanych z produkcją
audiowizualną albo świadczeniem usługi na rzecz produkcji audiowizualnej.
Rozdział 2
Zadania
i przychody Polskiego Instytutu Sztuki Filmowej związane z przyznawaniem i
rozliczaniem wsparcia finansowego
Art. 3. Do zadań Polskiego Instytutu
Sztuki Filmowej, zwanego dalej „Instytutem”, związanych ze wsparciem finansowym
należy:
1)        przyznawanie wsparcia finansowego;
2)        rozliczanie środków przyznanych w ramach wsparcia
finansowego;
3)        prowadzenie kontroli, o której mowa w art. 28
ust. 1;
4)        gromadzenie danych o rynku audiowizualnym, w tym
danych finansowych, produkcyjnych oraz danych o dystrybucji krajowej i zagranicznej;
5)        dokonywanie analizy oraz sporządzanie raportów
dotyczących wpływu przyznanego wsparcia finansowego na rozwój rynku produkcji
audiowizualnej i obszarów polskiej gospodarki związanych z ponoszonymi polskimi
kosztami kwalifikowalnymi;
6)        promocja polskiego rynku produkcji audiowizualnej
związana ze stwarzaniem warunków dla zagranicznych produkcji audiowizualnych
oraz inwestycji w rynek produkcji audiowizualnej na terytorium Rzeczypospolitej
Polskiej oraz promocja Rzeczypospolitej Polskiej jako miejsca produkcji
audiowizualnej; 
7)        prowadzenie rejestru wsparcia finansowego,
zwanego dalej „rejestrem”.
Art. 4. Do zadań Dyrektora Instytutu
związanych ze wsparciem finansowym należy:
1)        rozliczanie i zwrot dotacji celowych otrzymanych
z budżetu państwa;
2)        wydawanie certyfikatów kwalifikujących do
uzyskania wsparcia finansowego;
3)        zawieranie umów o wsparcie finansowe;
4)        weryfikowanie rozliczeń polskich kosztów
kwalifikowalnych;
5)        wypłata wsparcia finansowego;
6)        kierowanie działaniami związanymi z promocją
polskiego rynku produkcji audiowizualnej oraz promocją Rzeczypospolitej
Polskiej jako miejsca produkcji audiowizualnej;
7)        stwarzanie warunków dla zagranicznych produkcji
audiowizualnych i inwestycji na rynku produkcji audiowizualnej na terytorium
Rzeczypospolitej Polskiej.
Art. 5. 1. Przychodami Instytutu
związanymi ze wsparciem finansowym są:
1)        dotacje celowe z budżetu państwa przeznaczone na
wsparcie finansowe;
2)        przychody z opłat wnoszonych za rozpatrywanie
wniosków o wsparcie finansowe;
3)        środki finansowe pochodzenia zagranicznego;
4)        inne środki finansowe, w tym spadki i darowizny.
2. Wypłata przez Instytut wsparcia finansowego
pochodzącego z dotacji celowych, o których mowa w ust. 1 pkt 1, następuje
w terminie do dnia 31 grudnia roku, w którym je przyznano. Rozliczenie dotacji celowych,
w tym zwrot dotacji celowych niewykorzystanych do końca roku, następuje w
terminie do dnia 31 stycznia roku następującego po roku, w którym je przyznano.
Art. 6. 1. Instytut prowadzi rejestr,
w którym są gromadzone dane dotyczące:
1)        wydanych certyfikatów, o których mowa w art. 17
ust. 2;
2)        złożonych wniosków o
wsparcie finansowe, w tym:
a)       firmy oraz siedziby przedsiębiorcy, który złożył
wniosek,
b)       tytułu i rodzaju utworu audiowizualnego, którego dotyczy
wniosek,
c)       terminu i sposobu rozstrzygnięcia wniosku,
d)       wysokości wsparcia finansowego, o jakie wystąpił
przedsiębiorca,
e)       wysokości przyznanego wsparcia finansowego i
terminu jego wypłaty;
3)        aktualnego poziomu łącznej wysokości wsparć finansowych
przyznanych w danym roku kalendarzowym;
4)        wysokości wsparć finansowych przyznanych przez
Instytut w latach poprzednich.
2. Rejestr jest jawny i jest udostępniany na
stronie podmiotowej Instytutu w Biuletynie Informacji Publicznej.
3. Dane wprowadza się do
rejestru w terminie:
1)        7 dni od dnia, w którym nastąpiła zmiana danych,
o których mowa w ust. 1 pkt 1;
2)        14 dni od dnia, w którym nastąpiła zmiana danych,
o których mowa w ust. 1 pkt 2–4.
Rozdział 3
Przyznawanie
wsparcia finansowego
Art. 7.
1.
Wsparcie finansowe przyznaje się na produkcję audiowizualną albo świadczenie
usługi na rzecz produkcji audiowizualnej utworów audiowizualnych, których:
1)        wartość polskich kosztów kwalifikowalnych
zapewnia realizację celów, o których mowa w art. 1 ust. 5;
2)        planowane czasy trwania umożliwiają ich
rozpowszechnianie na polach eksploatacji właściwych dla poszczególnych rodzajów
utworów audiowizualnych. 
2. Na produkcję audiowizualną danego utworu
audiowizualnego może być przyznane tylko jedno wsparcie finansowe.
3. W przypadku serialu wsparcie finansowe
przyznaje się na każdy sezon serialu  osobno.
Art. 8. 1. Instytut przyznaje
wsparcie finansowe przedsiębiorcy będącemu producentem utworu audiowizualnego,
koproducentem utworu audiowizualnego albo podmiotem świadczącym usługę na rzecz
produkcji audiowizualnej, który:
1)        ma siedzibę na terytorium Rzeczypospolitej
Polskiej;
2)        był producentem utworu audiowizualnego,
koproducentem utworu audiowizualnego lub świadczył usługę na rzecz produkcji
audiowizualnej w odniesieniu do co najmniej jednego utworu audiowizualnego,
który był dystrybuowany w kinach, został nadany lub publicznie udostępniony
przez dostawcę usługi medialnej lub zaprezentowany przynajmniej na jednym
międzynarodowym festiwalu filmowym akredytowanym przez Międzynarodową Federację
Stowarzyszeń Producentów Filmów (FIAPF), lub zatrudnia osobę zarządzającą
przedsiębiorcą lub osobę odpowiedzialną za produkcję audiowizualną, mającą
doświadczenie w zakresie produkcji audiowizualnej lub koprodukcji takiego utworu
audiowizualnego;
3)        zawarł umowę o koprodukcję utworu audiowizualnego
na terytorium Rzeczypospolitej Polskiej lub umowę o świadczenie usług na rzecz
produkcji audiowizualnej na terytorium Rzeczypospolitej Polskiej przed
złożeniem wniosku o wsparcie finansowe;
4)        spełnia wymogi określone w przepisach o pomocy
publicznej.
2. Wsparcie finansowe może być przyznane podmiotowi
świadczącemu usługę na rzecz produkcji audiowizualnej wyłącznie w sytuacji, gdy
producent utworu audiowizualnego ani żaden z koproducentów utworu
audiowizualnego nie ma siedziby na terytorium Rzeczypospolitej Polskiej.
3. Wsparcie finansowe
może być przyznane także przedsiębiorcy będącemu producentem utworu
audiowizualnego albo koproducentem utworu audiowizualnego, który ma siedzibę w
innym państwie członkowskim Unii Europejskiej lub w państwie członkowskim
Europejskiego Porozumienia o Wolnym Handlu (EFTA) – stronie umowy o Europejskim
Obszarze Gospodarczym, w przypadku gdy spełnia on łącznie następujące warunki:
1)        posiada oddział na terytorium Rzeczypospolitej
Polskiej;
2)        przedmiotem wsparcia finansowego jest utwór audiowizualny
produkowany przez ten oddział.
4. Jeżeli utwór audiowizualny jest produkowany
przez oddział, o którym mowa w ust. 3, warunki określone w ust. 1 pkt 2–4 muszą
być spełnione przez ten oddział.
Art. 9. Wsparcia finansowego nie
przyznaje się przedsiębiorcy będącemu:
1)        dostawcą usługi medialnej, chyba że ta
działalność nie jest dla niego działalnością przeważającą, o której mowa w 
ustawie z dnia 29 czerwca 1995 r. o statystyce publicznej (Dz. U. z 2018 r.
poz. 997, 1000, 1629 i 1669);
2)        podmiotem rozprowadzającym programy drogą
kablową, satelitarną lub za pośrednictwem systemu teleinformatycznego;
3)        podmiotem świadczącym usługi udostępniania
zasobów systemu teleinformatycznego w celu przechowywania danych;
4)        podmiotem, dla którego spółką dominującą w
rozumieniu art. 4 § 1 pkt 4 ustawy z dnia 15 września 2000 r. – Kodeks spółek
handlowych (Dz. U. z 2017 r. poz. 1577 oraz z 2018 r. poz. 398, 650 i 1544)
jest podmiot wymieniony w pkt 1–3.
Art. 10. Wsparcia finansowego nie
przyznaje się także przedsiębiorcy, który:
1)        ma zaległości z tytułu należności
publicznoprawnych lub
2)        pozostaje pod zarządem komisarycznym albo
znajduje się w toku likwidacji, postępowania upadłościowego, postępowania
restrukturyzacyjnego, lub
3)        w okresie 3 lat przed złożeniem wniosku o
wsparcie finansowe nie przedłożył raportu końcowego z prac objętych wsparciem
finansowym, zwanego dalej „raportem”, lub
4)        nie zwrócił przyznanej przez Rzeczpospolitą
Polską pomocy publicznej uznanej na podstawie decyzji Komisji Europejskiej za
niezgodną z prawem i z rynkiem wewnętrznym, lub
5)        jest przedsiębiorcą znajdującym się w trudnej
sytuacji w rozumieniu art. 2 pkt 18 rozporządzenia nr 651/2014, lub
6)        został skazany prawomocnym wyrokiem za
przestępstwo: składania fałszywych zeznań, przekupstwa, przeciwko wiarygodności
dokumentów, mieniu, obrotowi gospodarczemu, obrotowi pieniędzmi i papierami
wartościowymi, systemowi bankowemu, przestępstwo skarbowe albo inne związane z
wykonywaniem działalności gospodarczej lub popełnione w celu osiągnięcia
korzyści majątkowej lub którego wspólnikiem albo członkiem organu jest osoba
fizyczna skazana prawomocnym wyrokiem za takie przestępstwa, lub
7)        w okresie 3 lat przed złożeniem wniosku o
wsparcie finansowe rażąco naruszył umowę o dofinansowanie, o której mowa w art.
23 ust. 3 ustawy z dnia 30 czerwca 2005 r. o kinematografii, w ten sposób, że
nie rozliczył dofinansowania zgodnie z tą umową.
Art.
11. Wsparcia finansowego nie przyznaje się na produkcję utworów
audiowizualnych o charakterze reklamowym oraz:
1)        powstałych w wyniku rejestracji:
a)       wykonań utworów słownych, słowno-muzycznych,
muzycznych lub pantomimicznych,
b)       zdarzeń z życia politycznego, społecznego,
kulturalnego, religijnego, gospodarczego lub sportowego,
c)       zdarzeń z życia prywatnego,
d)       treści pornograficznych;
2)        sporządzanych na potrzeby nauki, nauczania,
techniki, promocji, informacji lub instruktażu;  
3)        sporządzanych na użytek wewnętrzny kościołów i
innych związków wyznaniowych.
Art. 12. W
ramach wsparcia finansowego przewidzianego na dany rok Instytut przyznaje co
najmniej 10% wsparcia na produkcję filmów animowanych i seriali animowanych.
Art. 13. 1. Wysokość
wsparcia finansowego wraz z innymi źródłami pomocy publicznej nie może
przekroczyć łącznie 50% całości kosztów produkcji utworu audiowizualnego.
2. Wysokość wsparcia finansowego wraz z innymi
źródłami pomocy publicznej przyznanymi na produkcję utworu audiowizualnego nie
może przekroczyć łącznie 70% całości kosztów produkcji utworu audiowizualnego w
przypadku produkcji trudnego utworu audiowizualnego, który ma ograniczone
walory komercyjne przez to, że:
1)        jest skierowany do widowni w wieku do 12 lat lub
2)        w swoim założeniu promuje polskie dziedzictwo
historyczne lub kulturowe na świecie i jednocześnie polskie koszty
kwalifikowalne jego produkcji audiowizualnej przekraczają co najmniej
dwukrotnie minimalne wartości polskich kosztów kwalifikowalnych uprawniających
do wystąpienia z wnioskiem.
3. Wysokość wsparcia finansowego wraz z innymi
źródłami pomocy publicznej przyznanymi na produkcję utworu audiowizualnego nie
może przekroczyć łącznie 60% całości kosztów produkcji audiowizualnej w
przypadku koprodukcji międzynarodowej utworu audiowizualnego, w której jednym z
państw pochodzenia producentów utworu audiowizualnego lub koproducentów utworu
audiowizualnego jest Rzeczpospolita Polska, a pozostali producenci utworu audiowizualnego
lub koproducenci utworu audiowizualnego pochodzą z innych państw członkowskich
Unii Europejskiej lub z państw członkowskich Europejskiego Porozumienia o
Wolnym Handlu (EFTA) – stron umowy o Europejskim Obszarze Gospodarczym. Limit
ten nie dotyczy utworu trudnego, o którym mowa w ust. 2.
4. Za koszty produkcji określone w ust. 1–3
uznaje się koszty mieszczące się w katalogu określonym w art. 54 ust. 5
rozporządzenia nr 651/2014.
Art. 14. 1.
Wsparcie finansowe przyznaje się w wysokości 30% polskich kosztów
kwalifikowalnych, z tym że polskie koszty kwalifikowalne, które stanowią
podstawę naliczania wsparcia finansowego, nie mogą przekroczyć 80% całkowitych
kosztów produkcji audiowizualnej.
2. W przypadku gdy wysokość wsparcia
finansowego wraz z innymi źródłami pomocy publicznej przekracza limity wsparcia
finansowego określone w art. 13 ust. 1–3, wsparcie finansowe przyznaje się w
wysokości niższej niż określona w ust. 1, tak aby finansowanie ze źródeł
publicznych nie przekroczyło limitów określonych w art. 13 ust. 1–3.
3. Wysokość wsparcia finansowego przyznanego na
jeden utwór audiowizualny nie może przekraczać 15 000 000 zł.
4. Wysokość łącznego wsparcia finansowego,
które może zostać przyznane jednemu przedsiębiorcy w danym roku kalendarzowym, nie
może przekraczać 20 000 000 zł.
Art. 15. 1. Polskie
koszty kwalifikowalne obejmują uzasadnione i niezbędne koszty:
1)        przygotowania do produkcji powstałe w ramach
poszukiwania pozastudyjnych lokalizacji produkcji audiowizualnej;
2)        realizacji produkcji audiowizualnej;
3)        scenografii i kostiumów;
4)        pozyskania sprzętu technicznego służącego do
produkcji audiowizualnej;
5)        podróży, zakwaterowania i wyżywienia;
6)        montażu i postprodukcji;
7)        produkcji animacji i efektów specjalnych;
8)        związane z zaangażowaniem osób do produkcji
utworu audiowizualnego, włącznie z podatkami dochodowymi oraz składkami na
ubezpieczenia społeczne;
9)        praw i licencji do muzyki oraz materiałów
archiwalnych wykorzystywanych w produkcji audiowizualnej;
10)     produkcji formatów umożliwiających dostęp do utworu
audiowizualnego osobom niepełnosprawnym, w tym audiodeskrypcji i napisów dla
niesłyszących.
2. Koszty nabycia
towarów lub usług uznaje się za polskie koszty kwalifikowalne, jeżeli:
1)        przedsiębiorca dostarczający towary lub usługi ma
siedzibę lub oddział na terytorium Rzeczypospolitej Polskiej, działa na
terytorium Rzeczypospolitej Polskiej i jest wpisany do właściwego rejestru;
2)        towary i usługi, w tym wynajem lub dzierżawa
infrastruktury technicznej, są nabywane lub świadczone na terytorium
Rzeczypospolitej Polskiej.
3. Koszty obejmujące honoraria, wynagrodzenia i
inne świadczenia przeznaczone dla osób zaangażowanych do produkcji utworu
audiowizualnego na podstawie umów innych niż umowa o pracę, uznaje się za
polskie koszty kwalifikowalne, jeżeli są objęte obowiązkiem podatkowym w
rozumieniu przepisów podatkowych i mieszczą się w katalogu określonym w art. 54
ust. 5 rozporządzenia nr 651/2014.
4. Koszty obejmujące honoraria, wynagrodzenia i
inne świadczenia przeznaczone dla osób zaangażowanych do produkcji utworu
audiowizualnego na podstawie umów o pracę, uznaje się za polskie koszty
kwalifikowalne, jeżeli obejmują koszty pracy pracowników przedsiębiorcy, który
otrzymał wsparcie finansowe lub jego koproducentów, lub ich podwykonawców,
którzy są objęci nieograniczonym obowiązkiem podatkowym zgodnie z ustawą z dnia
26 lipca 1991 r. o podatku dochodowym od osób fizycznych (Dz. U. z 2018 r. poz.
1509, z późn. zm.[3])).
5. Polskie koszty kwalifikowalne nie obejmują
podatku od towarów i usług oraz kosztów związanych z prowadzeniem działalności
przez producentów lub koproducentów, niezwiązanych bezpośrednio z produkcją
audiowizualną lub świadczeniem usługi na rzecz produkcji audiowizualnej, będącą
przedmiotem wsparcia finansowego.
Rozdział 4
Tryb
przyznawania i rozliczania wsparcia finansowego
Art. 16. 1.
Przedsiębiorca zamierzający uzyskać wsparcie finansowe może złożyć wniosek o
wydanie certyfikatu potwierdzającego spełnianie kryteriów testu
kwalifikacyjnego, zwanego dalej „certyfikatem”.
2. Wniosek o wydanie certyfikatu zawiera:
1)        firmę przedsiębiorcy;
2)        siedzibę i adres, numer telefonu, adres e-mail,
numer wpisu w rejestrze przedsiębiorców Krajowego Rejestru Sądowego lub informację
o wpisie w Centralnej Ewidencji i Informacji o Działalności Gospodarczej,
a także numer identyfikacji podatkowej (NIP) oraz numer REGON przedsiębiorcy;
3)        określenie utworu audiowizualnego stanowiącego
przedmiot wniosku, w tym określenie tytułu, języka, podstawy literackiej,
planowanego czasu trwania, gatunku i rodzaju utworu audiowizualnego, reżysera,
scenarzysty, operatora zdjęć i kompozytora utworu audiowizualnego, wskazanie, czy
wsparcie finansowe wiąże się z produkcją audiowizualną, czy z usługą na rzecz
produkcji audiowizualnej, oraz określenie, czy utwór audiowizualny jest utworem
trudnym, o którym mowa w art. 13 ust. 2;
4)        szacunkową wysokość wsparcia finansowego;
5)        scenariusz utworu audiowizualnego.
3. Do wniosku o wydanie certyfikatu dołącza się
wypełniony test kwalifikacyjny. 
4. Test kwalifikacyjny zawiera zestaw kryteriów
i przypisaną im odpowiednio punktację, które służą do oceny, czy dany utwór
audiowizualny:
1)        wykorzystuje polski lub europejski dorobek
kulturowy;
2)        lokalizuje akcję na terytorium Rzeczypospolitej
Polskiej;
3)        jest produkowany na terytorium Rzeczypospolitej
Polskiej;
4)        zapewnia udział w produkcji audiowizualnej
polskich pracowników, współpracowników lub podmiotów świadczących usługi na
rzecz produkcji audiowizualnej;
5)        zapewnia udział polskiej infrastruktury filmowej.
5. Instytut rozpatruje wniosek o wydanie
certyfikatu w terminie nie dłuższym niż 28 dni kalendarzowych od dnia jego
złożenia.
Art. 17. 1. Po
pozytywnym rozpatrzeniu wniosku o wydanie certyfikatu Instytut wydaje
certyfikat. 
2. Certyfikat zawiera:
1)        firmę przedsiębiorcy; 
2)        opis utworu audiowizualnego, którego dotyczyć ma
wsparcie finansowe;
3)        datę wydania certyfikatu. 
3. Certyfikat może zostać wydany, jeżeli utwór
audiowizualny uzyska w teście kwalifikacyjnym co najmniej 51% punktów możliwych
do uzyskania.
4. Certyfikat jest ważny przez 4 lata od daty
jego wydania.
Art. 18. 1. Instytut
przyznaje wsparcie finansowe na podstawie wniosku złożonego przez
przedsiębiorcę, zwanego dalej „wnioskodawcą”.
2. Wniosek składa się nie wcześniej niż 6
miesięcy i nie później niż 2 miesiące przed rozpoczęciem prac, które mają być
objęte wsparciem finansowym.
3. Wniosek zawiera:
1)        firmę wnioskodawcy;
2)        siedzibę i adres, numer telefonu, adres e-mail,
numer wpisu w rejestrze przedsiębiorców Krajowego Rejestru Sądowego lub informację
o wpisie w Centralnej Ewidencji i Informacji o Działalności Gospodarczej,
a także numer identyfikacji podatkowej (NIP) oraz numer REGON wnioskodawcy;
3)        informacje o wielkości obrotów wnioskodawcy w
roku podatkowym poprzedzającym złożenie wniosku;
4)        informacje potwierdzające spełnienie przez
wnioskodawcę warunków przyznania wsparcia finansowego;
5)        określenie utworu audiowizualnego stanowiącego
przedmiot wniosku, w tym określenie tytułu, języka, podstawy literackiej,
planowanego czasu trwania, gatunku i rodzaju utworu audiowizualnego, reżysera,
scenarzysty, operatora zdjęć i kompozytora utworu audiowizualnego, wskazanie,
czy wsparcie finansowe wiąże się z produkcją audiowizualną, czy z usługą na
rzecz produkcji audiowizualnej, oraz określenie, czy utwór audiowizualny jest
utworem trudnym, o którym mowa w art. 13 ust. 2;
6)        określenie prac objętych wsparciem finansowym;
7)        informacje dotyczące utworu audiowizualnego,
potwierdzające spełnienie warunków przyznania wsparcia finansowego, w tym
określenie liczby punktów uzyskanych w teście kwalifikacyjnym, kwotę
planowanych polskich kosztów kwalifikowalnych oraz wysokość i procent udziału
środków publicznych w finansowaniu produkcji audiowizualnej;
8)        określenie terminów rozpoczęcia i zakończenia
prac związanych z produkcją audiowizualną objętych wsparciem finansowym wraz z
podaniem terminów poszczególnych etapów ich realizacji;
9)        wysokość szacowanego wsparcia finansowego, o
które występuje wnioskodawca;
10)     wysokość całkowitych planowanych kosztów produkcji
utworu audiowizualnego, w zakresie prac objętych wnioskiem o wsparcie finansowe
oraz w odniesieniu do produkcji audiowizualnej planowaną wysokość całkowitego
budżetu produkcji audiowizualnej;
11)     określenie lokalizacji prac objętych wsparciem
finansowym oraz liczby dni zdjęciowych lub dni produkcji audiowizualnej, lub
postprodukcji audiowizualnej na terytorium Rzeczypospolitej Polskiej i w innych
państwach;
12)     firmę, siedzibę i adres producentów utworu
audiowizualnego lub koproducentów utworu audiowizualnego;
13)     imiona, nazwiska, określenie obywatelstw oraz
pełnionych funkcji poszczególnych członków ekipy filmowej, potwierdzające
spełnienie kryteriów testu kwalifikacyjnego;
14)     informacje określone w art. 37 ust. 5 ustawy z dnia
30 kwietnia 2004 r. o postępowaniu w sprawach dotyczących pomocy publicznej
(Dz. U. z 2018 r. poz. 362).
4. Wnioskodawca dołącza do
wniosku:
1)        kopię umowy koprodukcyjnej lub umowy o
świadczeniu usług na rzecz produkcji audiowizualnej tłumaczone na język polski
przez tłumacza przysięgłego;
2)        zaświadczenie z urzędu skarbowego o niezaleganiu
w podatkach i innych należnościach, do których stosuje się przepisy ustawy z
dnia 29 sierpnia 1997 r. – Ordynacja podatkowa (Dz. U. z 2018 r. poz. 800, z
późn. zm.[4])),
wydane nie wcześniej niż na 30 dni przed złożeniem wniosku;
3)        zaświadczenie z Zakładu Ubezpieczeń Społecznych o
niezaleganiu w opłacaniu składek na ubezpieczenia społeczne nie starsze niż 30
dni;
4)        oświadczenie o niewystępowaniu okoliczności, o
których mowa w art. 10;
5)        informację dotyczącą doświadczenia pracowników
lub współpracowników wnioskodawcy zaangażowanych w produkcję audiowizualną;
6)        harmonogram produkcji audiowizualnej;
7)        plan finansowania produkcji audiowizualnej, wraz
z kopiami dokumentów potwierdzającymi spełnianie warunków przyznania wsparcia
finansowego tłumaczonymi na język polski przez tłumacza przysięgłego, potwierdzającymi
przynajmniej 75% całkowitej wartości finansowania, w szczególności umów i
decyzji o dofinansowaniu ze źródeł innych niż wsparcie finansowe;
8)        kosztorys produkcji audiowizualnej wraz z planem
wydatków związanych z produkcją audiowizualną na terytorium Rzeczypospolitej
Polski i terytoriach innych państw;
9)        synopsis i scenariusz utworu audiowizualnego;
10)     potwierdzenie nabycia praw do scenariusza lub
podstawy literackiej utworu audiowizualnego;
11)     wypełniony test kwalifikacyjny.
5. Instytut pobiera opłatę za rozpatrzenie
wniosku. Opłatę wnosi się na rachunek bankowy Instytutu. Opłata wynosi 0,05%
wartości szacowanego wsparcia finansowego, o które wystąpił wnioskodawca,
jednak nie więcej niż 1000 zł.
6. Instytut publikuje na swojej stronie podmiotowej
w Biuletynie Informacji Publicznej informację o sposobie składania i
rozpatrywania wniosków oraz wzór wniosku.
Art. 19. 1.
Wnioskodawca może wystąpić z wnioskiem, jeżeli w momencie jego złożenia ma
udokumentowane finansowanie na co najmniej 75% kosztów prac, które mają zostać
objęte wsparciem finansowym, mieszczących się w katalogu określonym w art. 54
ust. 5 rozporządzenia nr 651/2014.
2. Jeżeli wnioskodawca występuje z wnioskiem
dotyczącym finansowania usługi na rzecz produkcji audiowizualnej, finansowanie
to należy udokumentować co najmniej w wysokości 75% kosztów prac, które
mają zostać objęte wsparciem finansowym, których dotyczy ta usługa,
mieszczących się w katalogu określonym w art. 54 ust. 5 rozporządzenia
nr 651/2014.
Art. 20. 1. Instytut
rozpatruje wniosek i informuje pisemnie wnioskodawcę o rozstrzygnięciu w
terminie 28 dni kalendarzowych od dnia jego złożenia.
2. W przypadku złożenia wniosku, który nie
spełnia wymogów, o których mowa w art. 18 ust. 3, lub niedołączenia do wniosku
dokumentów, o których mowa w art. 18 ust. 4, Instytut zwraca wniosek
wnioskodawcy i informuje go pisemnie o stwierdzonych brakach oraz o możliwości
ponownego złożenia wniosku.
3. W przypadku gdy ocena kosztorysu, o którym
mowa w art. 18 ust. 4 pkt 8, wskazuje na nieadekwatność pozycji kosztowych
względem założeń realizacyjnych oraz scenariusza, Instytut przedstawia
wnioskodawcy uwagi do kosztorysu wraz z pisemnym uzasadnieniem oraz wzywa
wnioskodawcę do przedstawienia zmodyfikowanego kosztorysu w terminie 14 dni od
dnia doręczenia wezwania. 
4. W przypadku braku przedstawienia
zmodyfikowanego kosztorysu Instytut ustala maksymalną wysokość danego rodzaju
kosztu kwalifikowalnego, która zostanie uznana za podlegającą rozliczeniu w
ramach wsparcia finansowego i przedstawia ją wnioskodawcy na piśmie w terminie
14 dni od upływu terminu  na przedstawienie zmodyfikowanego kosztorysu przez
wnioskodawcę. 
5. W przypadkach, o których mowa w ust. 3 i 4,
termin określony w ust. 1 biegnie od dnia złożenia przez wnioskodawcę
zmodyfikowanego kosztorysu albo od dnia przedstawienia przez Instytut
maksymalnej wysokości kosztu kwalifikowalnego podlegającej rozliczeniu w ramach
wsparcia finansowego.
6. Instytut rozpatruje wnioski w kolejności ich
złożenia do czasu wyczerpania środków przeznaczonych na wsparcie finansowe,
przewidzianych w planie finansowym Instytutu na dany rok.
7. Instytut informuje pisemnie wnioskodawcę o
nierozpatrzeniu wniosku z powodu wyczerpania środków finansowych, o którym mowa
w ust. 6. W przypadku nierozpatrzenia wniosku Instytut zwraca opłatę, o której
mowa w art. 18 ust. 5.
8. Instytut tworzy listę rezerwową wniosków,
które zostaną rozpatrzone w przypadku rezygnacji przez wnioskodawcę z
przyznanego mu wsparcia finansowego w danym roku kalendarzowym.
Art. 21. 1.
Rozpatrzenie wniosku następuje po sprawdzeniu spełniania warunków przyznania
wsparcia finansowego, w tym określonych w teście kwalifikacyjnym.
2. Wsparcie finansowe może być przyznane,
jeżeli wniosek uzyska w teście kwalifikacyjnym co najmniej 51% punktów możliwych
do uzyskania.
Art. 22. 1.
Instytut w terminie 28 dni kalendarzowych od dnia powiadomienia wnioskodawcy o
przyznaniu wsparcia finansowego zawiera z wnioskodawcą umowę o wsparcie
finansowe.
2. Instytut może odstąpić od umowy o wsparcie
finansowe, jeżeli w terminie 3 miesięcy od wskazanego w tej umowie terminu
rozpoczęcia prac objętych wsparciem finansowym wnioskodawca lub jego
koproducenci nie rozpoczną tych prac.
3. Po odstąpieniu od umowy o wsparcie finansowe
wnioskodawca może ponownie złożyć wniosek o wsparcie finansowe dotyczący tego
samego utworu audiowizualnego tylko raz.
Art. 23. Umowa o wsparcie finansowe
zawiera w szczególności:
1)        opis utworu audiowizualnego, którego dotyczy
wsparcie finansowe;
2)        wysokość wsparcia finansowego przyznanego dla
danego utworu audiowizualnego;
3)        terminy rozpoczęcia i zakończenia prac objętych wsparciem
finansowym wraz z podaniem terminów poszczególnych ich etapów realizacji oraz
terminy przedstawienia raportu;
4)        określenie materiałów związanych z produkcją
audiowizualną przekazywanych przez przedsiębiorcę, którego dotyczy wsparcie
finansowe, do wykorzystania przez Instytut w ramach działań promocyjnych
określonych w art. 3 pkt 6;
5)        termin lub terminy wypłaty wsparcia finansowego;
6)        wysokość kar umownych z tytułu nieterminowego
przedstawienia przez wnioskodawcę raportu;
7)        warunki rozwiązania umowy o wsparcie finansowe.
Art. 24. 1.
Instytut wypłaca wsparcie finansowe po zawarciu umowy o wsparcie finansowe na
powierniczy rachunek bankowy zarządzany przez Instytut i wyodrębniony wyłącznie
dla operacji finansowych związanych ze wsparciem finansowym w Banku
Gospodarstwa Krajowego.
2. Przedsiębiorca, któremu przyznano wsparcie
finansowe, może podjąć środki zgromadzone na rachunku powierniczym, o którym
mowa w ust. 1, po dokonaniu przez Instytut pozytywnej weryfikacji raportu
zgodnie z art. 26 ust. 1.
3. W przypadku gdy wartość wsparcia finansowego
wynikająca z rozliczonych polskich kosztów kwalifikowalnych będzie niższa niż
wysokość środków zgromadzonych na rachunku powierniczym, o którym mowa w ust.
1, Instytut przekazuje pozostałe na rachunku powierniczym środki na wsparcie
finansowe innych utworów audiowizualnych.
4. Przekazanie środków na rachunek powierniczy,
o którym mowa w ust. 1, spełnia cel przyznania wsparcia finansowego, w
rozumieniu art. 168 ust. 5 ustawy z dnia 27 sierpnia 2009 r. o finansach
publicznych (Dz. U. z 2017 r. poz. 2077 oraz z 2018 r. poz. 62, 1000, 1366,
1669 i 1693).
Art. 25. 1. Po zakończeniu
prac objętych wsparciem finansowym przedsiębiorca, który otrzymał wsparcie
finansowe, przedstawia Instytutowi raport, który zawiera:
1)        firmę przedsiębiorcy, któremu przyznano wsparcie
finansowe;
2)        siedzibę i adres, numer telefonu, adres e-mail,
numer wpisu w rejestrze przedsiębiorców Krajowego Rejestru Sądowego lub informację
o wpisie w Centralnej Ewidencji i Informacji o Działalności Gospodarczej,
a także numer identyfikacji podatkowej (NIP) oraz numer REGON przedsiębiorcy,
któremu przyznano wsparcie finansowe;
3)        określenie utworu audiowizualnego stanowiącego
przedmiot wniosku, w tym określenie tytułu, języka, podstawy literackiej,
planowanego czasu trwania, gatunku i rodzaju utworu audiowizualnego, reżysera,
scenarzysty, operatora zdjęć i kompozytora utworu audiowizualnego, wskazanie
czy finansowanie wiąże się z produkcją audiowizualną, czy z usługą na rzecz
produkcji audiowizualnej, oraz określenie, czy utwór audiowizualny jest utworem
trudnym, o którym mowa w art. 13 ust. 2;
4)        skrócony opis przebiegu poszczególnych etapów
produkcji audiowizualnej objętych wsparciem finansowym;
5)        dane dotyczące kosztów produkcji audiowizualnej
niezbędne do weryfikacji należnego wsparcia finansowego;
6)        dane dotyczące spełnienia warunków określonych w
teście kwalifikacyjnym;
7)        dane dotyczące przebiegu produkcji audiowizualnej
niezbędne do potwierdzenia spełnienia warunków określonych we wniosku;
8)        wysokość i udział procentowy środków publicznych
uzyskanych z innych źródeł niż wsparcie finansowe;
9)        wskazanie producentów utworu audiowizualnego lub
koproducentów utworu audiowizualnego.
2. Do raportu dołącza
się:
1)        wykaz poniesionych
polskich kosztów kwalifikowalnych wraz z dokumentami potwierdzającymi:
a)       poniesienie kosztów nabycia towarów lub usług
stanowiących polskie koszty kwalifikowalne, w szczególności fakturami,
rachunkami oraz potwierdzeniami zapłaty za towary lub usługi,
b)       dokonanie zapłaty honorariów, wynagrodzeń
i innych świadczeń stanowiących koszty pracy osób zaangażowanych do
produkcji audiowizualnej w okresie trwania produkcji audiowizualnej, w
szczególności umowami zawartymi z osobami fizycznymi (umowy o pracę, umowy
o świadczenie usług, umowy zlecenia lub umowy o dzieło), a także
potwierdzeniami zapłaty wynagrodzenia z tytułu realizacji tych umów;
2)        test kwalifikacyjny wypełniony w oparciu o dane
aktualne w chwili przedstawienia raportu;
3)        listę imion, nazwisk oraz funkcji poszczególnych
członków ekipy filmowej, a także informację o liczbie dni zdjęciowych na
terytorium Rzeczypospolitej Polskiej.
3. Przedsiębiorca przekazuje nieodpłatnie
Instytutowi jeden egzemplarz nieeksploatowanej kopii utworu audiowizualnego
oraz materiały dokumentacyjne związane z produkcją audiowizualną, w tym
scenariusz, listę montażową i dialogową, fotosy, plakaty, listę napisów i
materiały reklamowe, w terminie 30 dni po zakończeniu produkcji audiowizualnej,
nie później jednak niż w dniu rozpoczęcia dystrybucji utworu audiowizualnego.
Art. 26. 1. Instytut
weryfikuje raport i ustala, czy:
1)        raport spełnia wymogi, o których mowa w art. 25;
2)        w teście kwalifikacyjnym wypełnionym w oparciu o
dane aktualne w chwili przedstawienia raportu uzyskano co najmniej 51% punktów możliwych
do uzyskania;
3)        prace objęte wsparciem finansowym zostały
zrealizowane zgodnie z umową o wsparcie finansowe;
4)        opinia ekonomiczno-finansowa o raporcie wskazuje,
że przedstawione w tym raporcie koszty stanowią polskie koszty kwalifikowalne.
2. Instytut dokonuje weryfikacji, o której mowa
w ust. 1, w terminie nie dłuższym niż 90 dni kalendarzowych od dnia otrzymania
raportu. Dyrektor Instytutu pisemnie informuje przedsiębiorcę o dniu
zakończenia weryfikacji i jej wyniku.
3.  W przypadku prowadzenia przez Instytut kontroli,
o której mowa w art. 28 ust. 1 pkt 2, termin określony w ust. 2 biegnie od dnia
zakończenia kontroli.
Art. 27. 1.
Opinia ekonomiczno-finansowa o raporcie przygotowywana jest przez firmę
audytorską wybraną przez Instytut z listy, o której mowa w ust. 2, i obejmuje
ocenę, czy przedstawione w raporcie koszty stanowią polskie koszty kwalifikowalne.
2. Instytut prowadzi listę firm audytorskich
wydających opinie w sprawie raportów. Instytut, ustalając listę, kieruje się
koniecznością posiadania przez firmę audytorską niezbędnych kwalifikacji
dotyczących weryfikacji finansowania produkcji audiowizualnych.
Art. 28. 1. Instytut
może prowadzić kontrolę przedsiębiorców, którym przyznano wsparcie finansowe w
zakresie produkcji audiowizualnej albo usługi na rzecz produkcji
audiowizualnej, na którą przedsiębiorcy przyznano wsparcie finansowe, w  celu
weryfikacji:
1)        terminowości realizacji prac objętych wsparciem
finansowym zgodnie z terminami określonymi w umowie o wsparcie finansowe, lub
2)        rzetelności informacji zawartych w raporcie i w
załącznikach do raportu. 
2. Instytut może prowadzić kontrolę w okresie
od dnia podpisania umowy o wsparcie finansowe do dnia  zakończenia weryfikacji
raportu.
3. Kontrola, o której mowa w ust. 1 pkt 2, nie
może być prowadzona  przez okres dłuższy niż 2 miesiące.
4. Kontrolę przeprowadzają pracownicy Instytutu
lub firmy audytorskie z listy, o której mowa w art. 27 ust. 2, na podstawie
pisemnego upoważnienia udzielonego przez Dyrektora Instytutu.
5. Upoważnienie zawiera:
1)        wskazanie podstawy prawnej kontroli;
2)        datę i miejsce wystawienia;
3)        imię i nazwisko osoby upoważnionej do
przeprowadzenia kontroli, zwanej dalej „osobą upoważnioną”;
4)        oznaczenie przedsiębiorcy;
5)        termin rozpoczęcia i zakończenia kontroli;
6)        zakres kontroli.
6. Osoba upoważniona ma
prawo do:
1)        wstępu do siedziby przedsiębiorcy, któremu
przyznano wsparcie finansowe, oraz na teren i do pomieszczeń, gdzie jest lub
była prowadzona produkcja audiowizualna albo jest lub była świadczona usługa na
rzecz produkcji audiowizualnej, objęta wsparciem finansowym;
2)        żądania dokumentów związanych z wydatkami
ponoszonymi na produkcję audiowizualną albo usługę na rzecz produkcji
audiowizualnej, zaliczonymi do polskich kosztów kwalifikowalnych, w tym umów i
dokumentów księgowych; 
3)        wglądu w dokumentację dotyczącą umowy o wsparcie
finansowe, w tym dokumenty księgowe, umowy, dokumentację fotograficzną i
audiowizualną z procesu produkcji audiowizualnej;
4)        żądania złożenia pisemnych wyjaśnień związanych z
przyznaniem i rozliczeniem wsparcia finansowego.
Art. 29. 1. Z przeprowadzonej kontroli
osoba upoważniona sporządza protokół kontroli, który zawiera:
1)        firmę i adres przedsiębiorcy;
2)        wskazanie podstawy prawnej kontroli;
3)        imię i nazwisko
osoby upoważnionej oraz datę wydania upoważnienia
do przeprowadzenia kontroli;
4)        termin rozpoczęcia i
zakończenia kontroli, ze wskazaniem dni będących
przerwami w kontroli;
5)        zakres i przedmiot kontroli;
6)        opis
ustalonego w wyniku kontroli stanu faktycznego, w
tym stwierdzonych nieprawidłowości, przyczyn ich powstania, zakresu i skutków
oraz imiona, nazwiska i funkcję (stanowisko) osób odpowiedzialnych za
nieprawidłowości;
7)        wskazanie podstaw
dokonanych ustaleń;
8)        w przypadku kolejnej
kontroli informację o realizacji zaleceń pokontrolnych
wydanych w wyniku ostatniej kontroli;
9)        pouczenie o prawie,
sposobie i terminie zgłoszenia zastrzeżeń do ustaleń zawartych w protokole
kontroli oraz o prawie do odmowy podpisania tego
protokołu;
10)     wzmiankę o zgłoszeniu
zastrzeżeń do ustaleń zawartych w protokole kontroli
oraz o stanowisku zajętym wobec nich przez osobę
upoważnioną;
11)     omówienie dokonanych w
protokole kontroli poprawek, skreśleń i
uzupełnień;
12)     podpis osoby upoważnionej oraz wskazanie miejsca i datę
podpisania protokołu kontroli;
13)     podpis przedsiębiorcy oraz wskazanie miejsca i datę
podpisania protokołu kontroli albo w przypadku
odmowy podpisania protokołu kontroli – wzmiankę o
tym fakcie.
2. Protokół kontroli podpisuje
osoba upoważniona i przedsiębiorca.
3. Przedsiębiorca
przed podpisaniem protokołu kontroli może zgłosić
pisemne umotywowane zastrzeżenia do ustaleń zawartych w protokole kontroli w terminie 14 dni od dnia jego otrzymania.
4. Osoba
upoważniona w przypadku zgłoszenia zastrzeżeń do ustaleń zawartych
w protokole kontroli w terminie 14 dni od
dnia ich otrzymania dokonuje analizy zastrzeżeń i w miarę potrzeby
podejmuje dodatkowe czynności kontrolne.
5. W przypadku stwierdzenia,
że zastrzeżenia do ustaleń zawartych w protokole kontroli
są zasadne w całości lub w części, osoba
upoważniona zmienia lub uzupełnia protokół kontroli.
6. W przypadku
nieuwzględnienia zastrzeżeń do ustaleń zawartych w protokole kontroli w całości osoba
upoważniona pozostawia protokół kontroli bez
zmian.
7. Przedsiębiorca
może odmówić podpisania protokołu kontroli,
składając w terminie 7 dni od dnia jego otrzymania pisemne wyjaśnienie
przyczyn odmowy.
8. W przypadku odmowy
podpisania protokołu kontroli osoba upoważniona dołącza do niego pisemne
wyjaśnienie przyczyn odmowy.
9. Odmowa podpisania protokołu
kontroli przez przedsiębiorcę
nie stanowi przeszkody do podpisania protokołu przez osobę
upoważnioną.
Art. 30. 1.
Jeżeli w wyniku kontroli stwierdzono, że przedsiębiorca nie realizuje
obowiązków wynikających z ustawy lub umowy o wsparcie finansowe, Dyrektor
Instytutu wydaje zalecenia pokontrolne, w których wzywa przedsiębiorcę do
usunięcia nieprawidłowości lub udzielenia wyjaśnień.
2. Usunięcie nieprawidłowości lub udzielenie
wyjaśnień następuje we wskazanym przez Dyrektora Instytutu terminie nie
krótszym niż 30 dni od dnia doręczenia zaleceń pokontrolnych przedsiębiorcy.
3. Jeżeli po upływie terminu, o którym mowa w
ust. 2, przedsiębiorca nie usunie wskazanych nieprawidłowości lub udzielone
przez niego wyjaśnienia okażą się niewystarczające, Dyrektor Instytutu może
wskazać środki, jakie powinien zastosować przedsiębiorca w celu usunięcia
nieprawidłowości wraz ze wskazaniem terminu na ich usunięcie.
4. Niezastosowanie się do środków, o których
mowa w ust. 3, stanowi podstawę do odstąpienia od umowy o wsparcie finansowe przez
Dyrektora Instytutu.
Art. 31. 1.
Minister właściwy do spraw kultury i ochrony dziedzictwa narodowego określi, w
drodze rozporządzenia:
1)        szczegółowy wykaz kosztów mogących stanowić
polskie koszty kwalifikowalne oraz szczegółowy wykaz kosztów wyłączonych z
kwalifikowania jako polskie koszty kwalifikowalne na podstawie art. 15 ust. 5;
2)        minimalne planowane czasy trwania utworów
audiowizualnych oraz minimalne wartości polskich kosztów kwalifikowalnych
uprawniających do wnioskowania o wsparcie finansowe – osobno dla poszczególnych
rodzajów utworów audiowizualnych;
3)        wzór wniosku o wydanie certyfikatu;
4)        wzór wniosku o wsparcie finansowe;
5)        wzór testu kwalifikacyjnego wraz ze szczegółowymi
kryteriami testu kwalifikacyjnego i odpowiadającą im punktacją;
6)        wzór raportu.
2. W rozporządzeniu, o
którym mowa w ust. 1, uwzględnia się odpowiednio:
1)        koszty, których wydatkowanie jest niezbędne dla
produkcji audiowizualnej oraz których poniesienie przyczyni się do rozwoju
polskiej branży audiowizualnej;
2)        potrzebę dostosowania systemu wsparcia
finansowego do uwarunkowań rynkowych i aktualnych kierunków rozwoju
produkcji audiowizualnej;
3)        zmiany zachodzące w warunkach dofinansowywania
produkcji audiowizualnej na terytoriach innych niż Rzeczpospolita Polska;
4)        sposoby produkcji i postprodukcji poszczególnych
rodzajów utworów audiowizualnych;
5)        wpływ produkcji  audiowizualnej na wzmocnienie
potencjału kreatywnego i ekonomicznego polskiego rynku produkcji
audiowizualnej;
6)        sprawność procedury przyznawania wsparcia
finansowego i weryfikacji spełniania warunków przyznania i wypłaty wsparcia
finansowego;
7)        konieczność ujednolicenia dokumentów stosowanych
w trybie przyznawania i rozliczania wsparcia finansowego.
Rozdział 5
Przepisy
zmieniające, przejściowe i końcowe
Art. 32. W ustawie z dnia 30 czerwca
2005 r. o kinematografii (Dz. U. z 2018 r. poz. 597) wprowadza się
następujące zmiany:
1)        w art. 8 w ust. 1 w
pkt 9 kropkę zastępuje się średnikiem i dodaje się pkt 10 i 11
w brzmieniu:
„10)    wspieranie produkcji
audiowizualnej na zasadach określonych w ustawie z dnia 9 listopada 2018 r. o
finansowym wspieraniu produkcji audiowizualnej (Dz. U. … poz. …);
11)     nadawanie każdemu filmowi
wyświetlanemu w kinie indywidualnego identyfikatora publikowanego na stronie
podmiotowej Instytutu w Biuletynie Informacji Publicznej.”;
2)        w art. 11 uchyla się ust. 3;
3)        w art. 18 w ust. 1:
a)       uchyla się pkt 7,
b)       dodaje się pkt 8 w
brzmieniu:
„8)      wpływy z kar nałożonych na podstawie
art. 19b.”;
4)        po art. 19 dodaje
się art. 19a i art. 19b w brzmieniu:
„Art. 19a. 1. Podmiot prowadzący kino
przekazuje Instytutowi:
1)        dzienne dane o liczbie widzów,
liczbie sprzedanych biletów i zaakceptowanych znakach legitymacyjnych oraz
przychodach z tytułu sprzedaży biletów w odniesieniu do każdego filmu
wyświetlanego w danym dniu;
2)        miesięczne dane o przychodach z
tytułu wyświetlania filmów i reklam w kinie.
2. Jeżeli podmiot prowadzi więcej niż
jedno kino przekazuje Instytutowi dane, o których mowa w ust. 1, odrębnie dla
każdego kina.
3.
Dane, o których mowa w ust. 1:
1)        pkt 1, są przekazywane dwa razy
w tygodniu: w pierwszym dniu, który nie jest dniem wolnym od pracy,
następującym po każdej niedzieli – za piątek, sobotę i niedzielę, oraz w
dniu, który nie jest dniem wolnym od pracy, poprzedzającym każdą sobotę – za
poniedziałek, wtorek, środę i czwartek,
2)        pkt
2, są przekazywane w pierwszym dniu miesiąca, który nie jest dniem wolnym od
pracy, następującym po miesiącu, którego dotyczą
– za pośrednictwem systemu
teleinformatycznego przy użyciu dokumentów elektronicznych w rozumieniu art. 3
pkt 2 ustawy z dnia 17 lutego 2005 r. o informatyzacji działalności
podmiotów realizujących zadania publiczne (Dz. U. z 2017 r. poz. 570
oraz z 2018 r. poz. 1000, 1544 i 1669) albo przez formularz elektroniczny
udostępniony na stronie podmiotowej Instytutu w Biuletynie Informacji
Publicznej.
4.
Minister określi, w drodze rozporządzenia:
1)        elektroniczny format
przekazywania danych, o których mowa w ust. 1,
2)        wzór
formularzy służących do przekazywania Instytutowi danych, o których mowa w ust.
1, wraz z objaśnieniami co do sposobu ich wypełniania
– uwzględniając konieczność
uproszczenia, usprawnienia i ujednolicenia procesu przekazywania danych.
Art. 19b. 1. Podmiot prowadzący kino,
który nie przekaże danych, o których mowa w art. 19a, albo nie przekaże ich w
terminie – podlega karze pieniężnej w wysokości od 1000 do 100 000 zł.
2. Karę pieniężną, o której mowa w ust. 1,
nakłada w drodze decyzji Dyrektor.
3. Przy ustalaniu wysokości kar
pieniężnych Dyrektor uwzględnia wcześniejsze naruszenia obowiązków
przekazywania danych przez podmiot prowadzący kino, zakres i rodzaj danych
nieprzekazanych albo nieprzekazanych w terminie oraz rozmiar działalności
prowadzonej przez podmiot.
4. Karę pieniężną wnosi się na rachunek
bankowy Instytutu.
5. Karę pieniężną uiszcza się w terminie
14 dni od dnia, w którym decyzja o jej nałożeniu stała się ostateczna.
6. Do kar pieniężnych stosuje się przepisy
działu IVa ustawy z dnia 14 czerwca 1960 r. – Kodeks postępowania
administracyjnego (Dz. U. z 2018 r. poz. 2096).
7. Wierzycielem należności z tytułu kar pieniężnych,
o których mowa w ust. 1, w rozumieniu przepisów o postępowaniu egzekucyjnym w
administracji jest Instytut.
8. Organem wyższego stopnia właściwym do
rozpatrzenia zażalenia na postanowienie wierzyciela należności z tytułu kar
pieniężnych, o których mowa w ust. 1, jest minister.”.
Art. 33. 1. W latach 2019–2027
minimalny limit wydatków budżetu państwa będących skutkiem finansowym ustawy
wynosi 100 000 tys. zł rocznie, natomiast w latach 2018–2027 maksymalny limit
wydatków budżetu państwa będących skutkiem finansowym ustawy wynosi w:
1)        2018 r. – 50 000 tys. zł;
2)        2019 r. – 210 738 tys. zł;
3)        2020 r. – 216 006 tys. zł;
4)        2021 r. – 221 406 tys. zł;
5)        2022 r. – 226 940 tys. zł;
6)        2023 r. – 232 614 tys. zł;
7)        2024 r. – 238 430 tys. zł;
8)        2025 r. – 244 390 tys. zł;
9)        2026 r. – 250 500 tys. zł;
10)     2027 r. – 265 762 tys. zł.
2. W przypadku przekroczenia lub zagrożenia
przekroczenia przyjętego na dany rok budżetowy maksymalnego limitu wydatków, o
którym mowa w ust. 1, zostanie zastosowany mechanizm korygujący polegający na
ograniczeniu wydatków związanych z kosztami funkcjonowania Instytutu.
3. Organem właściwym do monitorowania
wykorzystania limitu wydatków, o którym mowa w ust. 1, oraz wdrożenia mechanizmu
korygującego, o którym mowa w ust. 2, jest minister właściwy do spraw kultury i
ochrony dziedzictwa narodowego.
Art. 34. Traci
moc ustawa z dnia 16 lipca 1987 r. o państwowych instytucjach filmowych (Dz. U.
z 2017 r. poz. 2006).
Art. 35. Ustawa
wchodzi w życie po upływie miesiąca od dnia ogłoszenia, z wyjątkiem przepisów
art. 32 pkt 3 lit. b i pkt 4, które wchodzą w życie po upływie 12 miesięcy od
dnia ogłoszenia.
 
 
                                                                                                                              
                                                                                                                                    MARSZAŁEK
SEJMU
 
 
 
                                                                                                                                    /
– / Marek Kuchciński
 




[1])    Niniejszą
ustawą zmienia się ustawę z dnia 30 czerwca 2005 r. o kinematografii i uchyla się
ustawę z dnia 16 lipca 1987 r. o państwowych instytucjach filmowych.


[2])      Zmiany wymienionego rozporządzenia zostały
ogłoszone w Dz. Urz. UE L 329 z 15.12.2015, str. 28, Dz. Urz. UE L 149 z
07.06.2016, str. 10, Dz. Urz. UE L 156 z 14.06.2017, str. 1 oraz Dz. Urz. UE L
236 z 14.09.2017, str. 28.


[3])    Zmiany tekstu jednolitego wymienionej ustawy
zostały ogłoszone w Dz. U. z 2018 r. poz. 1540, 1552, 1629, 1669, 1693 i 2073.


[4])      Zmiany tekstu jednolitego wymienionej ustawy
zostały ogłoszone w Dz. U. z 2018 r. poz. 650, 723, 771, 1000, 1039, 1075,
1499, 1540, 1544, 1629 i 1693.
