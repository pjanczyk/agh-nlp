



Dz.U. z 2001 r. Nr 70, poz. 726
                                                                                
                                                                                
                                                                                
                                                                                
                                     USTAWA
                            z dnia 7 czerwca 2001 r.
                                        
                  o ustanowieniu Medalu za Zasługi dla Policji
                                        
                                        
                                     Art. 1.
Ustanawia się Medal za Zasługi dla Policji, zwany dalej "Medalem", za wybitne
zasługi w dziedzinie realizacji ustawowych zadań Policji. Medal ten przyznaje
się również za współpracę polskiej Policji z policjami innych państw.
                                     Art. 2.
Medal może być nadany:
   1) obywatelowi polskiemu zamieszkałemu w kraju, w tym policjantowi i
     pracownikowi Policji, który:
     a) inicjował lub organizował działania  mające na celu zapobieganie
       popełnianiu przestępstw lub wykroczeń oraz zjawiskom kryminogennym, a
       także współdziałał w tym zakresie z organami państwowymi, samorządu tery
       torialnego lub organizacjami społecznymi,
     b) swoim postępowaniem, nienaganną pracą lub służbą podnosił sprawność
       działań Policji,
     c) swoją działalnością przyczynił się do rozwoju współpracy Policji z
       policjami innych państw,
   2) cudzoziemcowi lub obywatelowi polskiemu zamieszkałemu poza granicami
     kraju, który:
     a) przyczynił się do rozwoju Policji lub podejmował działania skutkujące
       podniesieniem sprawności jej działania lub poziomu jej wyposażenia
       technicznego,
     b) wykazał się osiągnięciami w dziedzinie współdziałania policji innych
       państw z Policją,
     c) działał na rzecz Policji lub wspierał jej działania na forum
       międzynarodowym.
                                        
                                     Art. 3.
Medal może być nadany pośmiertnie.
                                        
                                     Art. 4.
Medal posiada trzy stopnie:
   1) I stopień - Złoty Medal za Zasługi dla Policji,
   2) II stopień - Srebrny Medal za Zasługi dla Policji,
   3) III stopień - Brązowy Medal za Zasługi dla Policji.
                                        
                                     Art. 5.
1. Medal nadaje minister właściwy do spraw wewnętrznych z własnej inicjatywy
  albo na wniosek Komendanta Głównego Policji.
2. Osoba wyróżniona otrzymuje odznakę Medalu i legitymację potwierdzającą jego
  nadanie.
                                     Art. 6.
1. Stopień Medalu nadaje się odpowiednio do zasług osoby, która ma być nim
  wyróżniona.
2. Medal tego samego stopnia może być nadany tej samej osobie tylko raz.
3. Osobie wyróżnionej nie nadaje się Medalu w stopniu niższym od posiadanego.
                                        
                                     Art. 7.
1. Odznaką Medalu jest wieniec dębowy  o średnicy 37 mm, wewnątrz którego
  znajduje się ośmioramienna gwiazda policyjna. Na gwieździe są umieszczone dwa
  skrzyżowane miecze z klingami koloru biało-czerwonego. W środku znajduje się
  wizerunek orła ustalony dla godła Rzeczypospolitej Polskiej. Pod orłem jest
  umieszczona rozwinięta, granatowa wstęga z napisem "POLICJA". Wieniec dębowy
  oraz odwrotna strona medalu, w zależności od jego stopnia, są złocone,
  srebrzone albo patynowane na brązowo. Na odwrotnej stronie medalu jest
  umieszczony tłoczony napis "MEDAL ZA ZASŁUGI DLA POLICJI". Nad napisem oraz
  pod nim znajduje się liść dębu.
2. Odznaka Medalu jest zawieszona na wstążce długości 70 mm i szerokości 40 mm,
  z symetrycznymi względem środka pionowymi paskami koloru: granatowego - szero
  kości 2 mm, białego - szerokości 5 mm oraz granatowego - szerokości 5 mm.
  Przez środek wstążki przebiega czerwony pasek szerokości 15 mm.
3. Wzór graficzny odznak Medalu wraz ze wstążką i baretkami określa załącznik
  do ustawy.
                                        
                                     Art. 8.
1. Minister właściwy do spraw wewnętrznych, z własnej inicjatywy albo na
  wniosek Komendanta Głównego Policji, może pozbawić Medalu osobę wyróżnioną,
  jeżeli została ona skazana prawomocnym wyrokiem za przestępstwo popełnione
  umyślnie, za które wymierzono karę pozbawienia wolności, ograniczenia
  wolności albo grzywny.
2. Osoba, o której mowa w ust. 1, może zostać pozbawiona Medalu:
   1) wszystkich stopni - w przypadku skazania za popełnienie zbrodni lub
     występku,
   2) najwyższego posiadanego stopnia - w przypadku popełnienia występku, za
     który została wymierzona tylko kara grzywny.
                                        
                                     Art. 9.
1. Dane osób wyróżnionych i pozbawionych Medalu podlegają ewidencji.
2. Ewidencja, o której mowa w ust. 1, obejmuje następujące dane osoby
  wyróżnionej:
   1) imiona i nazwisko oraz imię ojca,
   2) datę i miejsce urodzenia,
   3) obywatelstwo,
   4) państwo stałego zamieszkania,
   5) wskazanie dokumentu tożsamości,
   6) określenie wnioskodawcy i daty złożenia wniosku o nadanie Medalu,
   7) numer i datę decyzji o nadaniu Medalu, a w przypadku pozbawienia tego
     Medalu także decyzji o pozbawieniu.
3. Do ewidencji dołącza się wnioski, o których mowa w art. 5 ust. 1 i art. 8
  ust. 1.
                                        
                                    Art. 10.
1. Minister właściwy do spraw wewnętrznych określi, w drodze rozporządzenia:
   1) szczegółowy tryb postępowania w sprawach o nadanie Medalu,
   2) sposób wręczania i noszenia odznaki Medalu oraz prowadzenia ewidencji, o
     której mowa w art. 9 ust. 1,
   3) wzory odpowiednich dokumentów.
2. Rozporządzenie, o którym mowa w ust. 1, powinno w szczególności:
   1) zawierać wzór wniosku o nadanie Medalu, w którym powinny być
     zamieszczone: dane osoby, która ma być wyróżniona Medalem, uzasadnienie
     nadania Medalu, organ występujący z wnioskiem o nadanie Medalu oraz termin
     rozpatrzenia tego wniosku,
   2) zawierać wzór legitymacji nadania Medalu, na której powinny być
     zamieszczone: godło Rzeczypospolitej Polskiej, numer i data wystawienia
     legitymacji, podstawa nadania Medalu, imię i nazwisko osoby wyróżnionej
     Medalem, imię jej ojca i stopień przyznanego Medalu oraz podpis i pieczęć
     organu przyznającego Medal,
   3) przewidywać uroczysty charakter aktu wręczania Medalu,
   4) określać sposób noszenia odznaki i baretki Medalu,
   5) określać sposób prowadzenia ewidencji osób wyróżnionych i pozbawionych
     Medali,
   6) określać tryb wydawania odznaki Medalu i wtórnika legitymacji Medalu, w
     przypadku ich zagubienia albo zniszczenia.
                                        
                                    Art. 11.
Ustawa wchodzi w życie po upływie 30 dni od dnia ogłoszenia.
