



Dz.U. z 2004 r. Nr 93, poz. 893
                                        
                                        
                                        
                                        
                                        
                                   U S T A W A
                           z dnia 20 kwietnia 2004 r.
                                        
               o wyrobach stosowanych w medycynie weterynaryjnej[1]
                                        
                                     Art. 1.
Ustawa określa:
   1) wprowadzanie do obrotu i do używania wyrobów stosowanych w medycynie
     weterynaryjnej;
   2) nadzór nad wprowadzaniem do obrotu i do używania wyrobów medycznych
     przeznaczonych do stosowania w medycynie weterynaryjnej;
   3) nadzór nad wyrobami stosowanymi w medycynie weterynaryjnej wprowadzonymi
     do obrotu i do używania;
   4) sposób prowadzenia Rejestru wyrobów stosowanych w medycynie
     weterynaryjnej i podmiotów odpowiedzialnych za ich wprowadzenie do obrotu
     i do używania, zwanego dalej "Rejestrem".
   
                                     Art. 2.
1. Ilekroć w ustawie jest mowa o:
   1) dystrybutorze - należy przez to rozumieć osobę fizyczną, jednostkę
     organizacyjną nieposiadającą osobowości prawnej albo osobę prawną z
     siedzibą na terytorium państwa członkowskiego Unii Europejskiej lub
     państwa członkowskiego Europejskiego Porozumienia o Wolnym Handlu (EFTA) strony
umowy o Europejskim Obszarze Gospodarczym, wprowadzającą w celu
     używania lub dystrybucji na terytorium państwa członkowskiego Unii
     Europejskiej lub państwa członkowskiego Europejskiego Porozumienia o
     Wolnym Handlu (EFTA) - strony umowy o Europejskim Obszarze Gospodarczym
     wyrób stosowany w medycynie weterynaryjnej;
   2) importerze - należy przez to rozumieć osobę fizyczną, jednostkę
     organizacyjną nieposiadającą osobowości prawnej albo osobę prawną z
     siedzibą na terytorium państwa członkowskiego Unii Europejskiej lub
     państwa członkowskiego Europejskiego Porozumienia o Wolnym Handlu (EFTA) strony
umowy o Europejskim Obszarze Gospodarczym, wprowadzającą w celu
     używania lub dystrybucji na terytorium państwa członkowskiego Unii
     Europejskiej lub państwa członkowskiego Porozumienia o Wolnym Handlu
     (EFTA) - strony umowy o Europejskim Obszarze Gospodarczym wyrób stosowany
     w medycynie weterynaryjnej pochodzący spoza terytorium państwa
     członkowskiego Unii Europejskiej lub państwa członkowskiego Europejskiego
     Porozumienia o Wolnym Handlu (EFTA) - strony umowy o Europejskim Obszarze
     Gospodarczym;
   3) przewidzianym zastosowaniu - należy przez to rozumieć przeznaczenie
   wyrobu stosowanego w medycynie weterynaryjnej określone przez wytwórcę na
     oznakowaniach, w instrukcjach używania lub materiałach promocyjnych;
   4) wnioskodawcy - należy przez to rozumieć wytwórcę lub osobę przez niego
     upoważnioną;
   5) wprowadzeniu do obrotu - należy przez to rozumieć przekazanie,
     nieodpłatnie albo za opłatą, po raz pierwszy wyrobu stosowanego w
     medycynie weterynaryjnej w celu używania lub dystrybucji na terytorium
     państwa członkowskiego Unii Europejskiej lub państwa członkowskiego
     Europejskiego Porozumienia o Wolnym Handlu (EFTA) - strony umowy o
     Europejskim Obszarze Gospodarczym;
   6) wprowadzeniu do używania - należy przez to rozumieć pierwsze
     udostępnienie użytkownikowi, nieodpłatnie albo za opłatą, wyrobu
     stosowanego w medycynie weterynaryjnej w celu użycia zgodnie
     z przewidzianym zastosowaniem na terytorium państwa członkowskiego Unii
     Europejskiej lub państwa członkowskiego Europejskiego Porozumienia o
     Wolnym Handlu (EFTA) - strony umowy o Europejskim Obszarze Gospodarczym;
   7) wyposażeniu wyrobu stosowanego w medycynie weterynaryjnej - należy przez
     to rozumieć przedmioty, które nie będąc wyrobami stosowanymi w medycynie
     weterynaryjnej, są przeznaczone do stosowania z tymi wyrobami,
     umożliwiając ich używanie zgodnie z zastosowaniem przewidzianym przez
     wytwórcę;
   8) wyrobie do diagnostyki in vitro stosowanym w medycynie weterynaryjnej należy
przez to rozumieć:
     a)  wyrób medyczny będący odczynnikiem, kalibratorem, materiałem
       kontrolnym, testem, zestawem, przyrządem, aparatem, sprzętem lub
       systemem stosowanym osobno lub w połączeniu, przeznaczonym przez
       wytwórcę do stosowania in vitro, w celu badania próbek pobranych z
       organizmu zwierzęcego, w tym próbek krwi lub tkanek, wyłącznie lub
       głównie w celu dostarczenia informacji:
      - o stanie fizjologicznym lub patologicznym organizmu,
      - umożliwiających nadzorowanie działań terapeutycznych,
     b) pojemniki na próbki typu próżniowego i inne przeznaczone przez wytwórcę
       do bezpośredniego przechowywania oraz konserwacji próbek pochodzących od
       zwierząt do badania diagnostycznego in vitro,
     c) sprzęt laboratoryjny ogólnego stosowania, jeżeli ze względu na jego
       właściwości jest on specjalnie przeznaczony przez wytwórcę do badań
       diagnostycznych in vitro;
   9) wyrobie do diagnostyki in vitro do samodzielnego stosowania - należy
     przez to rozumieć wyrób medyczny do diagnostyki in vitro oraz wyrób do
     diagnostyki in vitro stosowany w medycynie weterynaryjnej, używany przez
     właściciela zwierzęcia lub osobę odpowiedzialną za zwierzę;
  10) wyrobie medycznym przeznaczonym do stosowania w medycynie weterynaryjnej
     - należy przez to rozumieć wyrób medyczny w rozumieniu ustawy z dnia 20
     kwietnia 2004 r. o wyrobach medycznych (Dz.U. Nr ..., poz. ...),
     przeznaczony przez wytwórcę do używania w medycynie weterynaryjnej;
  11) wyrobie stosowanym w medycynie weterynaryjnej - należy przez to rozumieć
     narzędzie, przyrząd, aparat, sprzęt, materiał i inny przedmiot stosowany
     osobno lub w połączeniu, w tym z oprogramowaniem niezbędnym do właściwej
     jego obsługi, przeznaczony przez wytwórcę do stosowania u zwierząt w celu:
     a)  diagnozowania, zapobiegania, monitorowania, leczenia lub łagodzenia
       przebiegu chorób,
     b) diagnozowania, monitorowania, leczenia, łagodzenia lub kompensowania
       urazów,
     c) prowadzenia badań, korygowania lub zmian budowy anatomicznej albo
       procesu fizjologicznego,
     d)  regulacji rui
     - który nie osiąga swojego zasadniczego zamierzonego działania w ciele lub
       na powierzchni ciała zwierzęcia środkami farmakologicznymi,
       immunologicznymi lub metabolicznymi, lecz może być przez niego
       wspomagany;
  12) wytwórcy - należy przez to rozumieć osobę fizyczną, jednostkę
     organizacyjną nieposiadającą osobowości prawnej albo osobę prawną
     odpowiedzialną za projektowanie, wytwarzanie, pakowanie i oznakowanie
     wyrobu stosowanego w medycynie weterynaryjnej przed wprowadzeniem go do
     obrotu niezależnie od tego, czy powyższe czynności wykonuje ona sama czy w
     jej  imieniu osoba trzecia.
2. Ilekroć w ustawie jest mowa o wyrobie stosowanym w medycynie weterynaryjnej
  bez bliższego określenia, należy przez to rozumieć sprzęt elektromedyczny,
  instrumenty i sprzęt weterynaryjny, wyrób medyczny przeznaczony do stosowania
  w medycynie weterynaryjnej i wyrób do diagnostyki in vitro stosowany
  w medycynie weterynaryjnej oraz wyposażenie wyrobu stosowanego w medycynie
  weterynaryjnej.
                                     Art. 3.
1. Do obrotu i do używania mogą być wprowadzane wyroby stosowane w medycynie
  weterynaryjnej spełniające wymagania określone w ustawie.
2. Podmiotem uprawnionym do wprowadzania do obrotu i do używania wyrobów
  stosowanych w medycynie weterynaryjnej, zwanym dalej "podmiotem uprawnionym",
  jest wytwórca, importer i dystrybutor.
3. Wyrób stosowany w medycynie weterynaryjnej wprowadzony do obrotu i do
  używania powinien być właściwie dostarczony i prawidłowo zainstalowany,
  zgodnie z przewidzianym przez wytwórcę zastosowaniem.
4. Użytkownicy wyrobów medycznych przeznaczonych do stosowania w medycynie
  weterynaryjnej są obowiązani do zachowania należytej staranności w zakresie
  doboru, instalowania, uruchamiania oraz przeprowadzania przeglądów i
  konserwacji, a w szczególności są obowiązani do przestrzegania instrukcji
  używania dostarczonej przez wytwórcę.
5. Podmiot uprawniony, który wprowadza wyrób stosowany w medycynie
  weterynaryjnej na terytorium Rzeczypospolitej Polskiej, jest obowiązany
  dostarczyć użytkownikowi informacje w języku polskim. Jeżeli wyrób ma być
  stosowany przez profesjonalistów, to po uzyskaniu pisemnej zgody użytkownika
  można dostarczyć mu wymagane informacje w innym języku niż język polski.
                                     Art. 4.
1. Wyrób stosowany w medycynie weterynaryjnej, z wyłączeniem wyrobu do
  diagnostyki in vitro stosowanego w medycynie weterynaryjnej, wprowadzany do
  obrotu i do używania musi spełniać określone dla niego wymagania techniczne
  i wymagania związane z bezpieczeństwem jego stosowania.
2. Wyrób medyczny przeznaczony do stosowania w medycynie weterynaryjnej,
  dopuszczony do obrotu i do używania u ludzi, musi spełniać odpowiednie
  wymagania związane z bezpieczeństwem i skutecznością, zróżnicowane w
  zależności od stosowania tych wyrobów u zwierząt i u ludzi.
3. Minister właściwy do spraw zdrowia w porozumieniu z ministrem właściwym do
  spraw rolnictwa określi, w drodze rozporządzenia, wymagania techniczne
  i wymagania związane z bezpieczeństwem stosowania dla sprzętu
  elektromedycznego, biorąc pod uwagę bezpieczeństwo jego stosowania.
4.  Minister właściwy do spraw zdrowia w porozumieniu z ministrem właściwym do
  spraw rolnictwa określi, w drodze rozporządzenia, wymagania techniczne
  i wymagania związane z bezpieczeństwem stosowania dla instrumentów i sprzętu
  weterynaryjnego, uwzględniając ocenę ryzyka.
                                     Art. 5.
1.  Wytwórca sprzętu elektromedycznego stosowanego w medycynie weterynaryjnej
  spełniającego wymagania, o których mowa w art. 4 ust. 1, oznacza wyrób
  znakiem zgodności i sporządza deklarację o spełnieniu tych wymagań.
2. Wytwórca instrumentów i sprzętu weterynaryjnego oraz wyrobów medycznych
  przeznaczonych do stosowania w medycynie weterynaryjnej po spełnieniu
  wymagań, o których mowa w art. 4 ust. 1 i 2, sporządza oświadczenie o
  spełnieniu tych wymagań.
3.  Minister właściwy do spraw zdrowia w porozumieniu z ministrem właściwym do
  spraw rolnictwa określi, w drodze rozporządzenia, grupy według rodzaju
  przeznaczenia dla sprzętu elektromedycznego wykorzystywanego w medycynie
  weterynaryjnej, biorąc pod uwagę bezpieczeństwo jego stosowania.
4. Minister właściwy do spraw zdrowia w porozumieniu z ministrem właściwym do
  spraw rolnictwa określi, w drodze rozporządzenia, wzór znaku zgodności oraz
  wzór deklaracji o spełnieniu wymagań dla sprzętu elektromedycznego
  wykorzystywanego w medycynie weterynaryjnej, biorąc pod uwagę bezpieczeństwo
  jego stosowania.
                                     Art. 6.
Do obrotu i do używania mogą być wprowadzane, po uzyskaniu pozytywnej opinii o
wyrobie:
   1) wyroby do diagnostyki in vitro stosowane w medycynie weterynaryjnej w
     zakresie chorób zakaźnych zwierząt, w tym zoonoz, oraz pozostałości
     substancji niepożądanych w tkankach zwierząt;
   2) narzędzia i przyrządy do badania mięsa zwierząt rzeźnych;
   3) wyroby do diagnostyki in vitro do samodzielnego stosowania w medycynie
     weterynaryjnej;
   4) wyroby medyczne przeznaczone do stosowania w medycynie weterynaryjnej, w
     których wykorzystano pozbawione życia tkanki zwierzęce lub ich pochodne, w
     tym przeznaczone do kontaktowania się z uszkodzoną skórą.
   
                                     Art. 7.
1. Pozytywna opinia o wyrobie będąca podstawą wpisu do Rejestru oraz opinia o
  przedłużeniu ważności wpisu do Rejestru i zmiany w opinii dotyczące zmiany
  parametrów wyrobu są wydawane na podstawie weryfikacji dokumentacji wyrobu, o
  którym mowa w art. 6, lub wyników badań, w tym badań laboratoryjnych,
  przeprowadzonych dla tego wyrobu.
2.  Opinie, o których mowa w ust. 1, są wydawane przez Państwowy Instytut
  Weterynaryjny - Państwowy Instytut Badawczy w Puławach, zwany dalej
  "jednostką uprawnioną".
3. Wydanie opinii, o których mowa w ust. 1, powinno nastąpić nie później niż
  120 dni od dnia złożenia wymaganej dokumentacji i egzemplarza wyrobu,
  o którym mowa w art. 6.
4. Opinie, o których mowa w ust. 1, wydaje się na okres nie dłuższy niż 5 lat.
5. Za wydanie opinii, o których mowa w ust. 1, i przeprowadzenie badań wyrobu
  są pobierane opłaty.
6. Minister właściwy do spraw rolnictwa w porozumieniu z ministrem właściwym do
  spraw zdrowia określi, w drodze rozporządzenia, wysokość opłat za wydanie
  opinii, o których mowa w ust.1, oraz przeprowadzenie badań, uwzględniając
  zakres badań, jakie powinny być wykonane dla wydania opinii.
                                     Art. 8.
1.  Jednostka uprawniona dokonuje weryfikacji dokumentacji wyrobu, o którym
  mowa w art. 6.
2.  Badania wyrobu przeprowadza jednostka uprawniona.
3. Jednostka uprawniona może zażądać od wnioskodawcy uzupełnienia dokumentacji
  i wszelkich niezbędnych wyjaśnień.
4. W przypadku gdy jednostka uprawniona nie może przeprowadzić badań wyrobu,
  wyznacza, w porozumieniu z wnioskodawcą, wyspecjalizowaną jednostkę do
  przeprowadzenia badań tego wyrobu.
                                     Art. 9.
Minister właściwy do spraw zdrowia, na wniosek ministra właściwego do spraw
rolnictwa, może, w drodze decyzji, dopuścić do używania, w wyjątkowych
przypadkach, bez konieczności spełnienia wymagań, o których mowa w art. 4
ust. 1 i 2, wyrób stosowany w medycynie weterynaryjnej, jeżeli jego zastosowanie
jest niezbędne dla ratowania życia lub zdrowia zwierząt.
                                    Art. 10.
1. Prezes Urzędu Rejestracji Produktów Leczniczych, Wyrobów Medycznych i
  Produktów Biobójczych, zwany dalej "Prezesem Urzędu", prowadzi Rejestr
  wyrobów stosowanych w medycynie weterynaryjnej, o których mowa w art. 2 ust.
  1 pkt 8, 9 i 11.
2. Rejestr zawiera:
   1) imię i nazwisko lub nazwę wytwórcy, jego adres lub siedzibę;
   2) imię i nazwisko lub nazwę importera lub dystrybutora, jego adres lub
     siedzibę;
   3) nazwę handlową wyrobu stosowanego w medycynie weterynaryjnej na
     terytorium Rzeczypospolitej Polskiej oraz nazwy handlowe, pod którymi
     wyrób jest sprzedawany na terytorium państwa członkowskiego Unii
     Europejskiej lub państwa członkowskiego Europejskiego Porozumienia o
     Wolnym Handlu (EFTA) - strony umowy o Europejskim Obszarze Gospodarczym;
   4) nazwę techniczno-medyczną wyrobu stosowanego w medycynie weterynaryjnej;
   5) przeznaczenie oraz ograniczenia w używaniu wyrobu stosowanego w medycynie
     weterynaryjnej;
   6) termin ważności wpisu do Rejestru.
3. Podmiot uprawniony, który wprowadza do obrotu lub do używania na terytorium
  Rzeczypospolitej Polskiej wyrób stosowany w medycynie weterynaryjnej, z
  wyłączeniem wyrobu medycznego przeznaczonego do stosowania w medycynie
  weterynaryjnej, dokonuje zgłoszenia Prezesowi Urzędu, przed wprowadzeniem do
  obrotu lub do używania wyrobu stosowanego w medycynie weterynaryjnej.
4. Podmiot uprawniony z siedzibą na terytorium państwa członkowskiego Unii
  Europejskiej lub państwa członkowskiego Europejskiego Porozumienia o Wolnym
  Handlu (EFTA) - strony umowy o Europejskim Obszarze Gospodarczym innego niż
  Rzeczpospolita Polska, który wprowadza na terytorium Rzeczypospolitej
  Polskiej wyrób stosowany w medycynie weterynaryjnej, może dokonać zgłoszenia
  tego wyrobu także po wprowadzeniu go do obrotu i do używania, w terminie 30
  dni od tego dnia.
5. Zgłoszenie do Rejestru zawiera:
   1) imię i nazwisko lub nazwę wytwórcy, jego adres lub siedzibę;
   2) imię i nazwisko lub nazwę importera lub dystrybutora, jego adres lub
     siedzibę;
   3) nazwę handlową wyrobu stosowanego w medycynie weterynaryjnej na
     terytorium Rzeczypospolitej Polskiej oraz nazwy handlowe, pod którymi
     wyrób jest sprzedawany na terytorium państwa członkowskiego Unii
     Europejskiej lub państwa członkowskiego Europejskiego Porozumienia o
     Wolnym Handlu (EFTA) - strony umowy o Europejskim Obszarze Gospodarczym;
   4) nazwę techniczno-medyczną wyrobu stosowanego w medycynie weterynaryjnej;
   5) opis wyrobu stosowanego w medycynie weterynaryjnej i przewidziane
     przeznaczenie oraz ograniczenia w używaniu tego wyrobu;
   6) pozytywną opinię o wyrobie.
6. Zgłoszeniu do Rejestru podlegają zmiany danych objętych Rejestrem.
7. Prezes Urzędu udostępnia Rejestr organom, o których mowa w art. 11 ust. 2,
  oraz zainteresowanym, na ich wniosek.
8. Minister właściwy do spraw zdrowia w porozumieniu z ministrem właściwym do
  spraw rolnictwa określi, w drodze rozporządzenia, wzór formularza
  zgłoszeniowego do Rejestru, biorąc pod uwagę zakres danych objętych
  Rejestrem.
9. Za zgłoszenie do Rejestru oraz za zmianę danych zawartych w Rejestrze są
  pobierane opłaty, które stanowią dochód budżetu państwa.
10. Minister właściwy do spraw zdrowia w porozumieniu z ministrem właściwym do
  spraw rolnictwa określi, w drodze rozporządzenia, wysokość opłat
  rejestrowych, uwzględniając wysokość odpłatności w innych państwach
  członkowskich Unii Europejskiej o zbliżonym dochodzie narodowym brutto na
  jednego mieszkańca.
                                    Art. 11.
1. Nadzór nad wyrobami stosowanymi w medycynie weterynaryjnej wprowadzonymi do
  obrotu i do używania na terytorium Rzeczypospolitej Polskiej sprawuje Prezes
  Urzędu.
2. Prezes Urzędu przy wykonywaniu swoich zadań współpracuje z:
   1) Głównym Inspektorem Farmaceutycznym;
   2) Głównym Inspektorem Sanitarnym;
   3) Głównym Lekarzem Weterynarii;
   4) Głównym Inspektorem Inspekcji Handlowej;
   5) Szefem Służby Celnej;
   6) Prezesem Urzędu Dozoru Technicznego;
   7) Głównym Inspektorem Pracy;
   8) Prezesem Państwowej Agencji Atomistyki
   - w zakresie właściwości tych organów.
3. Organy, o których mowa w ust. 2, w przypadku stwierdzenia nieprawidłowości w
  zakresie wyrobów stosowanych w medycynie weterynaryjnej powiadamiają Prezesa
  Urzędu.
                                    Art. 12.
Nadzór, o którym mowa w art. 11 ust. 1, obejmuje przeprowadzanie kontroli w
zakresie wprowadzania do obrotu i do używania wyrobów stosowanych w medycynie
weterynaryjnej na terytorium Rzeczypospolitej Polskiej.
                                    Art. 13.
1. Kontrola prowadzona przez Prezesa Urzędu jest wykonywana przez osoby przez
  niego upoważnione.
2. Kontrola jest prowadzona w godzinach pracy podmiotu kontrolowanego oraz w
  obecności upoważnionej przez niego osoby.
3. W ramach prowadzonej kontroli osoba kontrolująca w szczególności może
  zapoznać się z dokumentacją dotyczącą wymagań technicznych wyrobu i wymagań
  związanych z bezpieczeństwem stosowania wyrobu stosowanego w medycynie
  weterynaryjnej dla sprzętu elektromedycznego.
                                    Art. 14.
1.  Z przeprowadzonej kontroli jest sporządzany protokół, który może zawierać
  zalecenia pokontrolne oraz uwagi upoważnionego przedstawiciela podmiotu
  kontrolowanego.
2.  Protokół, o którym mowa w ust. 1, podpisuje osoba kontrolująca i
  upoważniony przedstawiciel podmiotu kontrolowanego.
3. Kontrolowany jest obowiązany, w terminie określonym w protokole, do
  realizacji zaleceń pokontrolnych.
                                    Art. 15.
1. W przypadku otrzymania informacji, że wyrób stosowany w medycynie
  weterynaryjnej nie spełnia określonych dla niego wymagań, Prezes Urzędu może:
   1) zażądać od wytwórcy, dystrybutora lub importera udostępnienia próbek
     wyrobu niezbędnych do przeprowadzenia badań i weryfikacji tego wyrobu;
   2) zlecić badania próbek, o których mowa w pkt 1, jednostce uprawnionej lub
     jednostce, o której mowa w art. 8 ust. 4.
2. W przypadku gdy wyniki badań i weryfikacji, o których mowa w ust. 1,
  potwierdzą, że wyrób stosowany w medycynie weterynaryjnej nie spełnia
  określonych dla niego wymagań, koszty tych badań i weryfikacji pokrywa
  odpowiednio wytwórca, dystrybutor lub importer.
                                    Art. 16.
1. W przypadkach gdy wyniki badań i weryfikacji, o których mowa w art. 15 ust.
  1, lub wyniki kontroli, o której mowa w art. 13, potwierdzą, że wyrób
  stosowany w medycynie weterynaryjnej nie spełnia określonych dla niego
  wymagań albo nie wykonano zaleceń pokontrolnych, o których mowa w art. 14
  ust. 1, Prezes Urzędu wydaje odpowiednią decyzję w sprawie:
   1)  wstrzymania wprowadzania do obrotu i do używania wyrobu stosowanego w
     medycynie weterynaryjnej;
   2) wycofania z obrotu i z używania wyrobu stosowanego w medycynie
     weterynaryjnej.
2. Decyzja określona w ust. 1 pkt 1 jest wpisana do Rejestru, a w przypadku, o
  którym mowa w ust. 1 pkt 2, następuje wykreślenie wyrobu z Rejestru.
   
                                    Art. 17.
1. Powiadomienia o wstrzymaniu wprowadzania do obrotu i do używania lub
  wycofaniu z obrotu i z używania wyrobu stosowanego w medycynie weterynaryjnej
  dokonuje Prezes Urzędu.
2.  Koszty powiadomienia, o którym mowa w ust. 1, ponosi podmiot
  powiadamiający.
                                    Art. 18.
Kto nie dokonuje zgłoszenia do Rejestru, o którym mowa w art. 10 ust. 3 lub 4,
albo nie zgłasza do niego zmian - podlega grzywnie.
                                    Art. 19.
Atesty i opinie wydane przez Państwowy Instytut Weterynaryjny - Państwowy
Instytut Badawczy w Puławach dla wyrobów stosowanych w medycynie weterynaryjnej,
o których mowa w art. 6, stają się opiniami o wyrobie w rozumieniu ustawy i
zachowują ważność przez 5 lat od dnia wydania, nie krócej jednak niż do dnia 30
października 2004 r.
                                    Art. 20.
Podmiot uprawniony, który uzyskał pozytywną opinię o wyrobie wydaną przez
Państwowy Instytut Weterynaryjny - Państwowy Instytut Badawczy w Puławach do
dnia 30 kwietnia 2004 r. obowiązany jest do dokonania zgłoszenia do Rejestru
danych o których mowa w art. 10, do dnia 30 czerwca 2005 r.
                                    Art. 21.
Ustawa wchodzi w życie z dniem uzyskania przez Rzeczpospolitą Polską członkostwa
w Unii Europejskiej.
 
_______________________________
[1] Przepisy niniejszej ustawy wdrażają postanowienia dyrektywy 84/539/EWG z dnia
17  września  1984  r.  w  sprawie zbliżenia ustawodawstw  Państw  Członkowskich
odnoszących  się  do  sprzętu  elektromedycznego  stosowanego  w  medycynie  lub
weterynarii (Dz. Urz. WE L 300 z 19.11.1984, str. 179 i n.).
