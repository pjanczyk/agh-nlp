



Dz.U. z 1997 r. Nr 106, poz. 677                                  
                                    
                                    
                                    
                                USTAWA
                       z dnia 2 sierpnia 1997 r.
                                    
     o warunkach wykonywania międzynarodowego transportu drogowego
                                    
                                    
                               Rozdział 1
                            Przepisy ogólne
                                    
                                Art. 1.
Ustawa określa warunki wykonywania międzynarodowego zarobkowego transportu
drogowego przez krajowych przedsiębiorców pojazdami samochodowymi 
zarejestrowanymi w kraju oraz warunki wykonywania międzynarodowego 
transportu drogowego na terytorium Rzeczypospolitej Polskiej przez zagranicznych
przedsiębiorców pojazdami samochodowymi zarejestrowanymi za granicą.
                                Art. 2.
1. Przepisy ustawy stosuje się również do międzynarodowego transportu drogowego
  wykonywanego na potrzeby własne przedsiębiorcy pojazdami samochodowymi
  zarejestrowanymi w kraju - w zakresie i na zasadach określonych
  w ustawie.
2. Przepisów ustawy nie stosuje się do międzynarodowego transportu drogowego
  wykonywanego pojazdami samochodowymi, których dopuszczalna 
  ładowność wraz z ładownością przyczepy nie przekracza 1500 kg, a także 
  samochodami osobowymi przeznaczonymi konstrukcyjnie do przewozu nie 
  więcej niż 5 osób łącznie z kierowcą.
                                Art. 3.
W rozumieniu ustawy:
   1) międzynarodowym transportem drogowym jest przewóz osób lub rzeczy 
     pojazdami samochodowymi po drogach publicznych, w czasie którego 
     następuje przekroczenie granicy państwowej,
   2) międzynarodowym transportem drogowym na potrzeby własne jest niezarobkowy
     przewóz osób lub rzeczy wykonywany przez przedsiębiorcę 
     pomocniczo w stosunku do podstawowej działalności gospodarczej pojazdami
     samochodowymi będącymi jego własnością; nie obejmuje to 
     przewozu osób w ramach prowadzonej działalności turystycznej,
   3) międzynarodowym transportem kombinowanym jest przewóz rzeczy w 
     jednej i tej samej jednostce ładunkowej z wykorzystaniem kilku rodzajów
     środków transportu, w czasie którego następuje przekroczenie granicy
     państwowej,
   4) zezwoleniem zagranicznym jest dokument otrzymany na podstawie 
     umowy międzynarodowej od właściwego organu innego państwa lub organizacji
     międzynarodowej, upoważniający do wykonywania międzynarodowego
     transportu drogowego, jednokrotnie lub wielokrotnie, na terytorium
     państwa określonego w zezwoleniu lub tranzytem przez jego 
     terytorium,
   5) regularną międzynarodową komunikacją autobusową jest przewóz osób 
     i ich bagażu według rozkładu jazdy podanego do publicznej wiadomości,
   6) przewozem wahadłowym jest wielokrotny przewóz zorganizowanych 
     grup osób tam i z powrotem, między tym samym miejscem początkowym
     i tym samym miejscem docelowym, przy spełnieniu następujących 
     dodatkowych warunków:
       a) każda grupa osób, przewieziona do miejsca docelowego, wraca w 
         tym samym składzie do miejsca początkowego,
       b) oprócz usługi przewozowej należy zapewnić zakwaterowanie w 
         miejscu docelowym lub podczas podróży,
       c) pierwsza jazda powrotna i ostatnia jazda docelowa są jazdami bez 
         osób,
   7) przewozem okazjonalnym jest przewóz osób, który nie stanowi regularnej
     międzynarodowej komunikacji autobusowej albo przewozu wahadłowego.
   
                                Art. 4.
1. Krajowy przedsiębiorca jest obowiązany wyposażyć kierowcę pojazdu samochodowego
  zarejestrowanego w kraju w dokumenty związane z przewozem
  wykonywanym w ramach międzynarodowego transportu drogowego.
2. Kierowca pojazdu samochodowego zarejestrowanego w kraju jest obowiązany
  mieć przy sobie i okazywać na żądanie uprawnionego organu kontroli,
  stosownie do rodzaju przewozu, następujące dokumenty: 
   1) koncesję na wykonywanie międzynarodowego transportu drogowego,
   2) zezwolenie zagraniczne na przewóz rzeczy,
   3) zezwolenie na przewóz osób w ramach międzynarodowego transportu 
     drogowego,
   4) dokumenty wymagane zgodnie z umową europejską dotyczącą międzynarodowego
     przewozu drogowego towarów niebezpiecznych (ADR),
   5) świadectwo wymagane zgodnie z umową o międzynarodowych przewozach
     szybko psujących się artykułów żywnościowych i o specjalnych środkach
     transportu przeznaczonych do tych przewozów (ATP),
   6) zezwolenie na przejazd pojazdu, z ładunkiem lub bez ładunku, o masie, 
     naciskach osi lub wymiarach przekraczających wielkości określone w 
     odrębnych przepisach,
   7) formularz jazdy - przy wykonywaniu przewozu okazjonalnego, wahadłowego
     lub przewozu osób na potrzeby własne,
   8) dowód uiszczenia opłaty obowiązującej w międzynarodowym transporcie
     drogowym,
   9) zapisy zamontowanego w pojeździe urządzenia rejestrującego samoczynnie
     prędkość jazdy oraz czas jazdy i postoju kierującego lub kierujących
     pojazdem samochodowym.
3. Kierowca pojazdu samochodowego zarejestrowanego za granicą jest obowiązany
  mieć przy sobie i okazywać na żądanie uprawnionego organu 
  kontroli, stosownie do rodzaju przewozu, następujące dokumenty: 
   1) zezwolenie Ministra Transportu i Gospodarki Morskiej na przewóz 
     osób lub rzeczy w ramach międzynarodowego transportu drogowego,
   2) dokumenty wymagane zgodnie z umową europejską dotyczącą międzynarodowego
     przewozu drogowego towarów niebezpiecznych (ADR),
   3) świadectwo wymagane zgodnie z umową o międzynarodowych przewozach
     szybko psujących się artykułów żywnościowych i o specjalnych środkach
     transportu przeznaczonych do tych przewozów (ATP),
   4) zezwolenie na przejazd pojazdu, z ładunkiem lub bez ładunku, o masie, 
     naciskach osi lub wymiarach przekraczających wielkości określone w 
     odrębnych przepisach,
   5) formularz jazdy - przy wykonywaniu przewozu okazjonalnego, wahadłowego
     lub przewozu osób na potrzeby własne,
   6) dowód uiszczenia opłaty obowiązującej w międzynarodowym transporcie
     drogowym,
   7) zapisy zamontowanego w pojeździe urządzenia rejestrującego samoczynnie
     prędkość jazdy oraz czas jazdy i postoju kierującego lub kierujących
     pojazdem samochodowym.
4. Przepisy ust. 1-3 nie naruszają obowiązków przedsiębiorców lub kierowców
  wykonujących międzynarodowy transport drogowy, wynikających z odrębnych
  ustaw lub umów międzynarodowych.
                                    
                                Art. 5.
Do kontroli kierowców pojazdów samochodowych zarejestrowanych w kraju 
lub za granicą, w zakresie dokumentów związanych z wykonywaniem międzynarodowego
transportu drogowego oraz przestrzegania warunków w nich 
określonych, są uprawnieni:
   1) Policja - w odniesieniu do dokumentów wymienionych w art. 4 ust. 2 
     pkt 3-9 i ust. 3,
   2) organ celny - przy przeprowadzaniu kontroli celnej, w odniesieniu do 
     dokumentów wymienionych w art. 4 ust. 2 i 3,
   3) Straż Graniczna - przy przeprowadzaniu kontroli granicznej, w odniesieniu
     do dokumentów wymienionych w art. 4 ust. 2 pkt 2-5, 7 i 9 oraz 
     ust. 3 pkt 1-3, 5 i 7,
   4) zarząd dróg - w odniesieniu do dokumentów wymienionych w art. 4 
     ust. 2 pkt 6 i ust. 3 pkt 4.
                               Rozdział 2
  Międzynarodowy transport drogowy wykonywany pojazdami samochodowymi 
                        zarejestrowanymi w kraju
                                    
                                Art. 6.
1. Wykonywanie międzynarodowego zarobkowego transportu drogowego pojazdem
  samochodowym zarejestrowanym w kraju podlega koncesjonowaniu.
2. Organem właściwym do udzielenia, odmowy udzielenia, zmiany i cofnięcia 
  koncesji jest Minister Transportu i Gospodarki Morskiej.
3. Przepisu ust. 1 nie stosuje się przy wykonywaniu międzynarodowego transportu
  kombinowanego.
4. Minister Transportu i Gospodarki Morskiej lub upoważniona przez niego 
  jednostka organizacyjna prowadzi rejestr udzielonych koncesji.
                                Art. 7.
1. Koncesji udziela się, z zastrzeżeniem art. 9, przedsiębiorcy, zwanemu dalej 
  "posiadaczem koncesji", jeżeli:
   1) co najmniej jeden z członków organu zarządzającego osoby prawnej, a 
     w przypadku innego przedsiębiorcy - jedna z osób prowadzących działalność
     gospodarczą, ma udokumentowaną co najmniej trzyletnią praktykę
     w wykonywaniu krajowego transportu drogowego lub roczną praktykę
     w wykonywaniu międzynarodowego transportu drogowego,
   2) członkowie organu zarządzającego osoby prawnej, a w przypadku innego
     przedsiębiorcy - osoby prowadzące działalność gospodarczą, nie byli 
     karani za przestępstwa skarbowe, przeciwko bezpieczeństwu w ruchu 
     lądowym, mieniu lub dokumentom,
   3) posiada zabezpieczenie w postaci środków pieniężnych lub rzeczowych 
     w wysokości równej co najmniej 3000 ECU na pojazd albo 150 ECU na 
     tonę dopuszczalnej ładowności pojazdu ciężarowego lub na jedno miejsce
     siedzące w autobusie albo inne odpowiednie zabezpieczenie majątkowe
     odpowiadające tej kwocie,
   4) wykazał, że ma prawo do dysponowania pojazdem lub pojazdami samochodowymi,
     które odpowiadają warunkom technicznym określonym 
     przepisami Prawa o ruchu drogowym,
   5) międzynarodowy przewóz drogowy wykonuje kierowca lub kierowcy 
     spełniający warunki określone w pkt 1 i posiadający świadectwo kwalifikacji
     określone przepisami Prawa o ruchu drogowym oraz nie karani 
     za przestępstwa skarbowe, przeciwko bezpieczeństwu w ruchu lądowym,
     mieniu lub dokumentom.
2. Minister Transportu i Gospodarki Morskiej, po zasięgnięciu opinii polskich 
  organizacji o zasięgu ogólnokrajowym zrzeszających międzynarodowych 
  przewoźników drogowych, określi, w drodze rozporządzenia, dokumenty 
  niezbędne do udzielenia koncesji oraz treść i wzór koncesji.
3. Minister Transportu i Gospodarki Morskiej, po zasięgnięciu opinii polskich 
  organizacji o zasięgu ogólnokrajowym zrzeszających międzynarodowych 
  przewoźników drogowych, może określić, w drodze rozporządzenia, dodatkowe
  wymagania kwalifikacyjne dotyczące osób wymienionych w ust. 1 
  pkt 1 i 5, od których spełnienia uzależnione będzie udzielenie koncesji, 
  programy szkolenia oraz jednostki uprawnione do szkolenia i egzaminowania,
  a także wysokość opłat za szkolenie i egzaminowanie.
                                    
                                Art. 8.
1. Koncesji udziela się przedsiębiorcy na:
   1) przewóz do jednego lub więcej krajów,
   2) przewóz jednym lub większą liczbą określonych pojazdów samochodowych,
   3) wszystkie lub niektóre rodzaje przewozów.
2. Posiadacz koncesji jest obowiązany do przestrzegania ustalonych w niej 
  warunków.
                                Art. 9.
1. Minister Transportu i Gospodarki Morskiej odmawia udzielenia koncesji w 
  razie braku możliwości zapewnienia wystarczającej liczby zezwoleń zagranicznych.
2. Minister Transportu i Gospodarki Morskiej, po zasięgnięciu opinii polskich 
  organizacji o zasięgu ogólnokrajowym zrzeszających międzynarodowych 
  przewoźników drogowych, może określić liczbę koncesji lub promes koncesji
  na dany rok kalendarzowy.
                                Art. 10.
1. Minister Transportu i Gospodarki Morskiej może, na wniosek przedsiębiorcy,
  przenieść uprawnienia wynikające z koncesji w razie:
   1) śmierci osoby fizycznej będącej wspólnikiem spółki cywilnej, spółki jawnej
     lub spółki komandytowej posiadającej koncesję i wstąpienia na jej 
     miejsce spadkobiercy,
   2) połączenia, podziału lub przekształcenia, zgodnie z odrębnymi przepisami,
     przedsiębiorcy posiadającego pojazdy objęte koncesjami na międzynarodowy
     transport drogowy,
   3) przejęcia w całości działalności w zakresie międzynarodowego transportu
     drogowego oraz pojazdów objętych koncesjami przez innego przedsiębiorcę.
2. Nie można przenosić uprawnień wynikających z koncesji, poza przypadkami
  wymienionymi w ust. 1.
3. Koncesji nie można odstępować osobom trzecim.
4. Minister Transportu i Gospodarki Morskiej może wyrazić zgodę na wykonywanie
  uprawnień wynikających z koncesji przez spółki akcyjne lub spółki 
  z ograniczoną odpowiedzialnością będące akcjonariuszami lub udziałowcami
  w spółce posiadającej koncesję, jeżeli zawarły one umowę leasingu 
  lub dzierżawy na używanie pojazdu samochodowego objętego koncesją.
5. Przedsiębiorca przejmujący uprawnienia wynikające z koncesji w przypadkach,
  o których mowa w ust. 1 i 4, jest obowiązany spełnić warunki określone
  w art. 7 ust. 1 i 3.
                                    
                                Art. 11.
1. Koncesja może być zmieniona, na wniosek przedsiębiorcy, w razie:
   1) wymiany pojazdu samochodowego objętego koncesją,
   2) wystąpienia o zmianę kraju, na który koncesja została udzielona.
2. Koncesję zmienia się, na wniosek przedsiębiorcy, w razie:
   1) zmiany nazwy lub siedziby posiadacza koncesji,
   2) zmiany numerów rejestracyjnych pojazdu samochodowego objętego koncesją,
   3) przeniesienia uprawnień wynikających z koncesji na podstawie art. 10 
     ust. 1 i 4.
   
                                Art. 12.
Minister Transportu i Gospodarki Morskiej może zobowiązać posiadacza koncesji
do przedstawienia, w wyznaczonym terminie, informacji i dokumentów 
potwierdzających, że spełnia on warunki wykonywania działalności gospodarczej
w zakresie międzynarodowego transportu drogowego określone w art. 7 
ust. 1.
                                    
                                Art. 13.
1. Koncesję cofa się, jeżeli jej posiadacz:
   1) przestał spełniać warunki niezbędne do jej uzyskania,
   2) nie dotrzymał warunków określonych w koncesji,
   3) odstąpił koncesję osobie trzeciej,
   4) nie wykonuje, na skutek okoliczności zależnych od niego, międzynarodowego
     transportu drogowego przez co najmniej 6 miesięcy,
   5) nie przestrzega przepisów ustawy oraz warunków określonych w umowach
     międzynarodowych obowiązujących Rzeczpospolitą Polską w zakresie
     międzynarodowego transportu drogowego.
2. Koncesję można cofnąć, jeżeli jej posiadacz:
   1) zalega w regulowaniu, stwierdzonych decyzją ostateczną lub prawomocnym
     orzeczeniem, zobowiązań celnych, podatkowych lub innych zobowiązań
     na rzecz Skarbu Państwa z tytułu prowadzonej działalności gospodarczej
     w zakresie międzynarodowego transportu drogowego, 
   2) nie przedłożył, w wyznaczonym terminie, informacji i dokumentów, o 
     których mowa w art. 12.
3. W przypadku cofnięcia koncesji na międzynarodowy transport drogowy, 
  ponowna koncesja nie może być udzielona wcześniej niż po upływie 2 lat 
  od dnia, w którym decyzja o cofnięciu koncesji stała się ostateczna.
                                    
                                Art. 14.
Koncesja wygasa w razie:
   1) upływu okresu, na który została udzielona,
   2) likwidacji przedsiębiorcy, któremu koncesja została udzielona, chyba że 
     zachodzą okoliczności, o których mowa w art. 10 ust. 1,
   3) zrzeczenia się jej.
                                    
                                Art. 15.
1. Minister Transportu i Gospodarki Morskiej wydaje krajowemu przedsiębiorcy
  zezwolenie zagraniczne na przewóz rzeczy pod warunkiem posiadania
  przez niego koncesji, z zastrzeżeniem art. 18 ust. 1.
2. Przepis ust. 1 stosuje się również w przypadku pojazdu samochodowego 
  nie przewożącego rzeczy.
3. Zwalnia się z obowiązku posiadania zezwolenia zagranicznego na wykonywanie
  międzynarodowego transportu kombinowanego, jeżeli w umowach 
  międzynarodowych przewidziano wzajemne zwolnienie w tym zakresie.
4. Minister Transportu i Gospodarki Morskiej:
   1) odmówi wydania zezwolenia zagranicznego w razie braku możliwości 
     zapewnienia wystarczającej liczby tych zezwoleń,
   2) może odmówić wydania zezwolenia zagranicznego w przypadkach, o 
     których mowa w art. 13 ust. 1 i 2.
5. Minister Transportu i Gospodarki Morskiej, po zasięgnięciu opinii polskich 
  organizacji o zasięgu ogólnokrajowym zrzeszających międzynarodowych 
  przewoźników drogowych, może określić, w drodze rozporządzenia, dodatkowe
  warunki i tryb wydawania zezwoleń zagranicznych w razie braku 
  możliwości zapewnienia posiadaczom koncesji oraz wykonującym międzynarodowy
  transport drogowy na potrzeby własne wystarczającej liczby tych 
  zezwoleń.
                                Art. 16.
1. Wykonywanie międzynarodowego transportu drogowego na terytorium 
  Rzeczypospolitej Polskiej w zakresie regularnej międzynarodowej komunikacji
  autobusowej, przewozów wahadłowych lub przewozów okazjonalnych 
  wymaga dodatkowego zezwolenia Ministra Transportu i Gospodarki Morskiej,
  z zastrzeżeniem ust. 3.
2. Przepis ust. 1 stosuje się również w przypadku pojazdu samochodowego 
  nie przewożącego osób.
3. Nie wymaga zezwolenia wykonywanie przewozu okazjonalnego, jeżeli:
   1) tym samym pojazdem na całej trasie przejazdu przewozi się tę samą 
     grupę osób i dowozi ją do miejsca początkowego albo 
   2) polega on na przewozie osób w jedną stronę, tylko do miejsca docelowego.
4. Minister Transportu i Gospodarki Morskiej może odmówić udzielenia zezwolenia,
  o którym mowa w ust. 1, jeżeli przedsiębiorca:
   1) nie przestrzega warunków określonych w posiadanym już zezwoleniu,
   2) nie wykonuje, na skutek okoliczności zależnych od niego, przewozów w 
     ramach regularnej międzynarodowej komunikacji autobusowej przez co 
     najmniej 3 miesiące,
   3) wykonuje przewozy bez wymaganego zezwolenia.
5. Minister Transportu i Gospodarki Morskiej może cofnąć zezwolenie w 
  przypadkach określonych w ust. 4 pkt 1 lub 2.
6. W przypadku cofnięcia zezwolenia na prowadzenie regularnej międzynarodowej
  komunikacji autobusowej, ponowne zezwolenie nie może być 
  udzielone wcześniej niż po upływie 3 lat od dnia, w którym decyzja o cofnięciu
  zezwolenia stała się ostateczna.
                                Art. 17.
1. Minister Transportu i Gospodarki Morskiej udziela zezwolenia, o którym 
  mowa w art. 16, krajowemu przedsiębiorcy pod warunkiem posiadania 
  przez niego koncesji.
2. Zezwolenie na prowadzenie regularnej komunikacji autobusowej może być 
  udzielone na okres nie przekraczający 5 lat, a w odniesieniu do przewozów
  wahadłowych i okazjonalnych na okres nie przekraczający jednego 
  roku.
3. Zezwolenie może być wykorzystane tylko przez przedsiębiorcę, któremu 
  zostało udzielone.
4. Minister Transportu i Gospodarki Morskiej może określić, w drodze rozporządzenia,
  dodatkowe warunki, jakie powinni spełnić krajowi przedsiębiorcy
  ubiegający się o zezwolenie na prowadzenie regularnej międzynarodowej
  komunikacji autobusowej, przewozów wahadłowych i okazjonalnych.
                                    
                                Art. 18.
1. Przedsiębiorcy, który wykonuje międzynarodowy transport drogowy na potrzeby
  własne, zezwolenie zagraniczne może być wydane, jeżeli wynika to 
  z prowadzonej przez niego działalności i umowy zawartej z kontrahentem 
  zagranicznym oraz jeżeli pojazd odpowiada warunkom technicznym określonym
  przepisami Prawa o ruchu drogowym.
2. Przepis ust. 1 stosuje się również w przypadku pojazdu samochodowego 
  nie przewożącego osób lub rzeczy.
3. Minister Transportu i Gospodarki Morskiej może określić, w drodze rozporządzenia,
  szczegółowe warunki wykonywania międzynarodowego transportu
  drogowego na potrzeby własne.
                                    
                                Art. 19.
Minister Transportu i Gospodarki Morskiej może upoważnić na określonych 
warunkach:
   1) kierownika jednostki organizacyjnej utworzonej w tym celu - do wydawania
     zezwoleń zagranicznych oraz wykonywania niektórych czynności 
     związanych z udzielaniem koncesji,
   2) polskie organizacje o zasięgu ogólnokrajowym zrzeszające międzynarodowych
     przewoźników drogowych - do wydawania zezwoleń zagranicznych.
                                Art. 20.
W sprawach nie uregulowanych w niniejszym rozdziale stosuje się odpowiednio
przepisy o działalności gospodarczej.
                               Rozdział 3
  Międzynarodowy transport drogowy wykonywany pojazdami samochodowymi 
                      zarejestrowanymi za granicą
                                    
                                Art. 21.
1. Wykonywanie międzynarodowego transportu drogowego na terytorium 
  Rzeczypospolitej Polskiej przez zagranicznego przedsiębiorcę pojazdem 
  samochodowym zarejestrowanym za granicą wymaga zezwolenia Ministra 
  Transportu i Gospodarki Morskiej.
2. Zezwolenie na wykonywanie międzynarodowego transportu drogowego w 
  zakresie przewozu rzeczy może być udzielone na okres nie przekraczający 
  jednego roku kalendarzowego.
3. Przepisy ust. 1 i 2 stosuje się również w przypadku pojazdu samochodowego
  nie przewożącego osób lub rzeczy.
                                Art. 22.
1. Wykonywanie przez zagranicznego przedsiębiorcę przewozu, który zaczyna 
  się i kończy na terytorium Rzeczypospolitej Polskiej (kabotażu), wymaga 
  odrębnego zezwolenia Ministra Transportu i Gospodarki Morskiej.
2. Zezwolenia, o którym mowa w ust. 1, Minister Transportu i Gospodarki 
  Morskiej może udzielić zagranicznemu przedsiębiorcy na jego wniosek; do 
  wniosku należy dołączyć opinię co najmniej dwóch polskich organizacji o 
  zasięgu ogólnokrajowym zrzeszających międzynarodowych przewoźników 
  drogowych.
                                Art. 23.
Do zagranicznego przedsiębiorcy, który wykonuje międzynarodowy transport 
drogowy na terytorium Rzeczypospolitej Polskiej w zakresie regularnej międzynarodowej
komunikacji autobusowej, przewozów wahadłowych lub okazjonalnych,
stosuje się odpowiednio przepisy art. 16 i 17 ust. 2 i 3.
                                    
                                Art. 24.
Udzielenie zezwolenia następuje z zachowaniem zasady wzajemności stosowanej
przez władze kraju zagranicznego przedsiębiorcy ubiegającego się o zezwolenie.
                                    
                                Art. 25.
Minister Transportu i Gospodarki Morskiej może, w uzasadnionych przypadkach,
zwolnić niektórych przedsiębiorców lub niektóre rodzaje przewozów z 
obowiązku uzyskania zezwolenia, w szczególności przewozy wykonywane w 
ramach pomocy humanitarnej, medycznej, ratownictwa lub w przypadku klęsk 
żywiołowych.
   
                               Rozdział 4
                                 Opłaty
                                    
                                Art. 26.
1. Za udzielenie koncesji, zmianę koncesji lub wydanie wtórnika koncesji na 
  wykonywanie międzynarodowego transportu drogowego pobiera się opłatę.
2. Krajowy przedsiębiorca wykonujący międzynarodowy transport drogowy w 
  zakresie przewozu rzeczy uiszcza opłatę za wydanie zezwolenia zagranicznego
  na jednorazowe lub wielokrotne przewozy.
3. Minister Transportu i Gospodarki Morskiej w porozumieniu z Ministrem 
  Finansów, po zasięgnięciu opinii polskich organizacji o zasięgu ogólnokrajowym
  zrzeszających międzynarodowych przewoźników drogowych, określi, 
  w drodze rozporządzenia, wysokość opłat, o których mowa w ust. 1 i 2, 
  oraz tryb ich wnoszenia.
                                    
                                Art. 27.
1. Przedsiębiorcy, o których mowa w art. 1 i art. 2 ust. 1, uiszczają opłaty za 
  przejazd po drogach krajowych wykorzystywanych w międzynarodowym 
  transporcie drogowym.
2. Opłaty, o których mowa w ust. 1, uiszczają:
   1) krajowi przedsiębiorcy - w jednostce wyznaczonej przez Ministra 
     Transportu i Gospodarki Morskiej,
   2) zagraniczni przedsiębiorcy - w granicznych urzędach celnych.
3. Minister Transportu i Gospodarki Morskiej w porozumieniu z Ministrami 
  Finansów oraz Spraw Wewnętrznych i Administracji, w drodze rozporządzenia:
   1) określi rodzaje opłat, o których mowa w ust. 1, ich wysokość, tryb wnoszenia,
     wzory dokumentów potwierdzających wniesienie opłat oraz sposób
     i tryb nabywania tych dokumentów,
   2) może wyznaczyć inne niż określone w ust. 2 jednostki właściwe do pobierania
     tych opłat.
4. Minister Transportu i Gospodarki Morskiej może na zasadzie wzajemności 
  wprowadzić dla zagranicznych przedsiębiorców, w drodze rozporządzenia, 
  inne opłaty niż wymienione w ust. 1, określić ich wysokość i tryb wnoszenia
  oraz jednostki właściwe do pobierania tych opłat.
                                Art. 28.
1. Za udzielenie zezwolenia na prowadzenie regularnej międzynarodowej 
  komunikacji autobusowej, przewozów wahadłowych lub okazjonalnych pobiera
  się opłaty.
2. Minister Transportu i Gospodarki Morskiej w porozumieniu z Ministrem 
  Finansów, po zasięgnięciu opinii polskich organizacji o zasięgu ogólnokrajowym
  zrzeszających międzynarodowych przewoźników drogowych, określi, 
  w drodze rozporządzenia, wysokość opłat, o których mowa w ust. 1, oraz 
  tryb ich wnoszenia.
                                    
                                Art. 29.
1. Minister Transportu i Gospodarki Morskiej może, w uzasadnionych przypadkach,
  zwolnić niektórych przedsiębiorców lub niektóre rodzaje przewozów
  z opłat, w szczególności przewozy wykonywane w ramach pomocy 
  humanitarnej, medycznej, ratownictwa lub w przypadku klęsk żywiołowych, 
  a także na zasadach wzajemności.
2. Przepisu ust. 1 nie stosuje się do opłaty za udzielenie lub zmianę koncesji.
                                Art. 30.
1. Wpływy uzyskane z opłat, o których mowa w art. 26-28, przekazywane są 
  na wyodrębniony rachunek Generalnej Dyrekcji Dróg Publicznych, z przeznaczeniem
  na budowę i utrzymanie dróg krajowych.
2. Minister Transportu i Gospodarki Morskiej może przeznaczyć część wpływów,
  o których mowa w ust. 1, na poprawę bezpieczeństwa ruchu drogowego
  oraz na budowę autostrad.
                                Art. 31.
1. Minister Transportu i Gospodarki Morskiej może upoważnić, na określonych
  warunkach, do pobierania opłat, o których mowa w art. 26:
   1) kierownika jednostki organizacyjnej utworzonej w tym celu,
   2) polskie organizacje o zasięgu ogólnokrajowym zrzeszające międzynarodowych
     przewoźników drogowych.
2. Jednostki, o których mowa w ust. 1 oraz w art. 27 ust. 2-4, otrzymują 
  prowizję od pobranych opłat.
3. Minister Transportu i Gospodarki Morskiej w porozumieniu z Ministrem 
  Finansów i Prezesem Głównego Urzędu Ceł określi, w drodze rozporządzenia,
  wysokość prowizji oraz sposób jej pobierania i rozliczania z jednostkami,
  o których mowa w ust. 1.
                               Rozdział 5
                   Zmiany w przepisach obowiązujących
                                    
                                Art. 32.
W ustawie z dnia 20 maja 1971 r. Kodeks wykroczeń (Dz.U. Nr 12, poz. 114, z 
1981 r. Nr 24, poz. 124, z 1982 r. Nr 16, poz. 125, z 1983 r. Nr 6, poz. 35 i Nr 
44, poz. 203, z 1984 r. Nr 54, poz. 275, z 1985 r. Nr 14, poz. 60 i Nr 23, poz. 
100, z 1986 r. Nr 39, poz. 193, z 1988 r. Nr 20, poz. 135 i Nr 41, poz. 324, z 
1989 r. Nr 34, poz. 180, z 1990 r. Nr 51, poz. 297, Nr 72, poz. 422 i Nr 86, 
poz. 504, z 1991 r. Nr 75, poz. 332 i Nr 91, poz. 408, z 1992 r. Nr 24, poz. 101, 
z 1994 r. Nr 123, poz. 600, z 1995 r. Nr 6, poz. 29 i Nr 60, poz. 310 oraz z 
1997 r. Nr 54, poz. 349, Nr 60, poz. 369, Nr 85, poz. 539, Nr 98, poz. 602 i Nr 
104, poz. 661)) art. 103a otrzymuje brzmienie:
       "Art. 103a. §1. Kto wykonuje międzynarodowy transport drogowy:
                 1) bez wymaganej koncesji,
                 2) bez wymaganego zezwolenia na przewóz osób lub 
                   rzeczy albo nie przestrzega warunków w nim określonych,
                 3) bez wymaganego zezwolenia na przewóz, który zaczyna
                   się i kończy na terytorium Rzeczypospolitej 
                   Polskiej, pojazdem zarejestrowanym za granicą (kabotaż),
                 4) bez dokumentów wymaganych zgodnie z umową europejską,
                   dotyczącą międzynarodowego przewozu 
                   drogowego towarów niebezpiecznych (ADR),
                 5) bez świadectwa wymaganego zgodnie z umową o 
                   międzynarodowych przewozach szybko psujących się 
                   artykułów żywnościowych i o specjalnych środkach 
                   transportu przeznaczonych do tych przewozów 
                   (ATP),
                 6) bez zezwolenia na przejazd pojazdu, z ładunkiem 
                   lub bez ładunku, o masie, naciskach osi lub wymiarach
                   przekraczających wielkości określone w odrębnych
                   przepisach,
                 7) bez formularza jazdy lub z nieprawidłowo wypełnionym
                   formularzem, przy wykonywaniu przewozu 
                   okazjonalnego, wahadłowego lub przewozu osób na 
                   potrzeby własne,
                 8) bez uiszczenia opłat obowiązujących w międzynarodowym
                   transporcie drogowym,
                 9) nie przestrzegając przepisów o czasie pracy i odpoczynku
                   kierowców, 
               podlega karze grzywny.
              §2. Orzekanie w sprawach wymienionych w ust. 1 następuje
                na wniosek właściwego organu kontroli lub organu 
                udzielającego koncesji na wykonywanie międzynarodowego
                transportu drogowego.".
              
                                Art. 33.
W ustawie z dnia 21 marca 1985 r. o drogach publicznych (Dz.U. Nr 14, poz. 
60, z 1988 r. Nr 19, poz. 132, z 1989 r. Nr 35, poz. 192, z 1990 r. Nr 34, poz. 
198, z 1991 r. Nr 75, poz. 332, z 1993 r. Nr 47, poz. 212, z 1994 r. Nr 127, poz. 
627 oraz z 1997 r. Nr 6, poz. 31 i Nr 80, poz. 497) wprowadza się następujące 
zmiany:
1) w art. 13:
   a) w ust. 2 pkt 3 otrzymuje brzmienie:
      "3) przejazdy po drogach publicznych pojazdów zarejestrowanych w 
         kraju lub za granicą, z ładunkiem lub bez ładunku, o masie, naciskach
         osi lub wymiarach przekraczających wielkości określone w 
         odrębnych przepisach,",
   b) po ust. 2 dodaje się ust. 2a w brzmieniu:
      "2a. Za przejazd po drogach publicznych pojazdów, o których mowa w 
         ust. 2 pkt 3, bez zezwolenia określonego przepisami Prawa o ruchu
         drogowym pobiera się opłaty podwyższone.",
   c) w ust. 3 w pkt 1 skreśla się wyrazy "oraz kolumny pojazdów w rozumieniu
     przepisów Prawa o ruchu drogowym",
   d) w ust. 4 po wyrazach "w ust. 2" dodaje się wyrazy "i 2a";
2) art. 40a otrzymuje brzmienie:
         "Art. 40a. Opłaty pochodzące ze źródeł, o których mowa w art. 13 
                ust. 2 i 2a, oraz opłaty i kary określone w art. 40 ust. 4 
                stanowią dochody środków specjalnych zarządów dróg 
                przeznaczonych na utrzymanie dróg, a opłaty za zezwolenia
                na przejazd pojazdów wymienionych w art. 13 ust. 
                2 pkt 3 i ust. 2a, których trasa przekracza granicę państwa,
                stanowią dochody środka specjalnego Generalnej 
                Dyrekcji Dróg Publicznych przeznaczonego na budowę i 
                utrzymanie dróg krajowych.";
3) po art. 40a dodaje się art. 40b w brzmieniu:
       "art. 40b. 1. Osoby upoważnione przez dyrektora urzędu celnego są 
                uprawnione do kontroli pojazdów wykonujących międzynarodowy
                transport drogowy w zakresie masy, nacisków
                osi lub wymiarów określonych przepisami Prawa o 
                ruchu drogowym.
              2. W razie przekroczenia dopuszczalnej masy, nacisków osi 
                lub wymiarów pojazdów, urzędy celne pobierają opłaty 
                ustalone zgodnie z art. 13 ust. 4.
              3. Urzędy celne otrzymują prowizję od pobranych opłat.
              4. Minister Transportu i Gospodarki Morskiej w porozumieniu
                z Ministrem Finansów i Prezesem Głównego 
                Urzędu Ceł określi, w drodze rozporządzenia, wysokość 
                prowizji, o której mowa w ust. 3, oraz sposób jej pobierania
                i rozliczania z Generalną Dyrekcją Dróg Publicznych.".
      
                                Art. 34.
W ustawie z dnia 23 grudnia 1988 r. o działalności gospodarczej (Dz.U. Nr 41, 
poz. 324, z 1990 r. Nr 26, poz. 149, Nr 34, poz. 198 i Nr 86, poz. 504, z 1991 r. 
Nr 31, poz. 128, Nr 41, poz. 179, Nr 73, poz. 321, Nr 105, poz. 452, Nr 106, 
poz. 457 i Nr 107, poz. 460, z 1993 r. Nr 28, poz. 127, Nr 47, poz. 212 i Nr 
134, poz. 646, z 1994 r. Nr 27, poz. 96 i Nr 127, poz. 627, z 1995 r. Nr 60, poz. 
310, Nr 85, poz. 426, Nr 90, poz. 446, Nr 141, poz. 700 i Nr 147, poz. 713, z 
1996 r. Nr 41, poz. 177 i Nr 45, poz. 199 oraz z 1997 r. Nr 9, poz. 44, Nr 23, 
poz. 117, Nr 43, poz. 272, Nr 54, poz. 348, Nr 60, poz. 369, Nr 75, poz. 471, 
Nr 88, poz. 554, Nr 96, poz. 591 i Nr 98, poz. 602) w art. 11 wprowadza się 
następujące zmiany:
1) w ust. 1 w pkt 18 kropkę zastępuje się przecinkiem i dodaje się pkt 19 w 
  brzmieniu:
          "19) międzynarodowego transportu drogowego.",
2) dodaje się ust. 10 w brzmieniu:
      "10. Zasady udzielania koncesji, o której mowa w ust. 1 pkt 19, określają
         przepisy o warunkach wykonywania międzynarodowego 
         transportu drogowego.".
      
                               Rozdział 6
                     Przepisy przejściowe i końcowe
                                    
                                Art. 35.
1. Koncesje i zezwolenia na wykonywanie międzynarodowego transportu drogowego,
  udzielone podmiotom gospodarczym przed dniem wejścia w życie 
  ustawy, zachowują moc.
2. Postępowanie w sprawie udzielenia koncesji lub zezwolenia na wykonywanie
  międzynarodowego transportu drogowego, wszczęte przed dniem wejścia
  w życie ustawy i do tego dnia nie zakończone decyzją ostateczną, prowadzi
  się według przepisów niniejszej ustawy.
                                Art. 36.
1. Traci moc ustawa z dnia 26 lipca 1991 r. o warunkach wykonywania międzynarodowego
  transportu drogowego (Dz.U. Nr 75, poz. 332, z 1992 r. 
  Nr 75, poz. 369 i z 1997 r. Nr 80, poz. 501).
2. Przepisy wydane na podstawie ustawy, o której mowa w ust. 1, zachowują 
  moc przez okres nie dłuższy niż 6 miesięcy od dnia wejścia ustawy w życie, 
  o ile nie są z nią sprzeczne.
3. Tracą moc przepisy art. 12-17 ustawy z dnia 27 listopada 1961 r. o transporcie
  drogowym i spedycji krajowej (Dz.U. Nr 53, poz. 297, z 1984 r. Nr 
  53, poz. 272, z 1988 r. Nr 41, poz. 324 i z 1991 r. Nr 75, poz. 332).
                                Art. 37.
Ustawa wchodzi w życie po upływie 3 miesięcy od dnia ogłoszenia.
                                    
                                    
                                    
