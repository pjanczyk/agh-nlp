



Dz.U. z 1994 r. Nr 10, poz. 36
                                USTAWA
                       z dnia 10 grudnia 1993 r.
                                    
            o zaopatrzeniu emerytalnym żołnierzy zawodowych
                            oraz ich rodzin
                                    
                                    
                                Dział I
                            Przepisy ogólne
                                    
                                Art. 1.
Żołnierzom zwolnionym z zawodowej służby wojskowej przysługuje z budżetu 
państwa, na zasadach określonych w ustawie, zaopatrzenie emerytalne z tytułu 
wysługi lat lub w razie całkowitej niezdolności do służby, a członkom ich rodzin
- w razie śmierci żywiciela.
                                Art. 2.
W ramach zaopatrzenia emerytalnego przysługują na zasadach określonych w 
ustawie:
   1) świadczenia pieniężne:
       a) emerytura wojskowa,
       b) wojskowa renta inwalidzka,
       c) wojskowa renta rodzinna,
       d) dodatki do emerytury lub renty,
       e) zasiłek pogrzebowy;
   2) inne świadczenia i uprawnienia:
       a) świadczenia lecznicze,
       b) świadczenia socjalne,
       c) prawo do umieszczenia w domu emeryta wojskowego.
       
                                Art. 3.
 1. Użyte w ustawie bez bliższego określenia pojęcia oznaczają:
   1) emerytura - emeryturę wojskową,
   2) emeryt - emeryta wojskowego,
   3) renta inwalidzka - wojskową rentę inwalidzką,
   4) renta rodzinna - wojskową rentę rodzinną,
   5) rencista - rencistę wojskowego,
   6) renta - wojskową rentę inwalidzką lub wojskową rentę rodzinną,
   7) wysługa emerytalna - okresy służby wojskowej w Wojsku Polskim i im 
     równorzędne, łącznie z okresami, o których mowa w art. 14 i 16,
   8) uposażenie - uposażenie zasadnicze wraz z dodatkami o charakterze 
     stałym i nagrodą roczną lub premią, należne żołnierzowi stosownie do 
     przepisów o uposażeniu żołnierzy,
   9) najniższa emerytura lub renta - kwotę najniższej emerytury lub renty 
     wynikającą z przepisów o zaopatrzeniu emerytalnym pracowników i ich 
     rodzin,
  10) okresy składkowe i nieskładkowe - okresy uregulowane w przepisach o 
      zaopatrzeniu emerytalnym pracowników i ich rodzin.
 2. Emerytem wojskowym jest żołnierz zwolniony z zawodowej służby wojskowej,
   który ma ustalone prawo do emerytury wojskowej.
 3. Rencistą wojskowym jest żołnierz zwolniony z zawodowej służby wojskowej,
   który ma ustalone prawo do wojskowej renty inwalidzkiej.
 
                                Art. 4.
Okresy służby żołnierzy, którzy nie nabywają prawa do zaopatrzenia emerytalnego
na podstawie ustawy oraz służby określonej w art. 13 ust. 2 uważa się za 
okresy składkowe w myśl przepisów o zaopatrzeniu emerytalnym pracowników 
i ich rodzin.
                                Art. 5.
Podstawę wymiaru emerytury lub renty inwalidzkiej stanowi uposażenie należne
żołnierzowi na ostatnio zajmowanym stanowisku służbowym.
                                Art. 6.
 1. Emerytury i renty podlegają waloryzacji w takim samym stopniu i terminie, 
   w jakim następuje wzrost uposażenia zasadniczego żołnierzy zawodowych 
   pozostających w służbie i zajmujących analogiczne stanowiska.
 2. Waloryzacje emerytur i rent przeprowadza się nie później niż w ciągu 
   trzech miesięcy od wprowadzenia zmian w uposażeniu zasadniczym żołnierzy
   zawodowych.
 3. Minister Obrony Narodowej określa, w drodze rozporządzenia, szczegółowe
   zasady waloryzacji emerytur i rent.
 
                                Art. 7.
W razie zbiegu prawa do emerytury lub renty przewidzianych w niniejszej 
ustawie z prawem do emerytury lub renty przewidzianych w innych przepisach, 
jeżeli przepisy szczególne nie stanowią inaczej, wypłaca się świadczenie wyższe 
lub wybrane przez osobę uprawnioną. Wybór emerytury lub renty przewidzianych
w innych przepisach nie pozbawia osoby uprawnionej innych świadczeń i 
uprawnień przysługujących emerytom lub rencistom wojskowym.
                                Art. 8.
 1. Żołnierzom oraz członkom rodzin pozostałym po zmarłych żołnierzach, jeżeli
   osoby te wskutek  szczególnych okoliczności nie nabyły  prawa do 
   zaopatrzenia emerytalnego przewidzianego w ustawie, Minister Obrony 
   Narodowej może przyznać, w drodze wyjątku, zaopatrzenie emerytalne w 
   wysokości nie przekraczającej odpowiednich świadczeń przewidzianych w 
   ustawie.
 2. Członkom rodzin pozostałym po osobach, którym przyznano emeryturę 
   lub rentę inwalidzką na podstawie ust. 1, organ emerytalny przyznaje rentę
   rodzinną na ich wniosek, jeżeli spełniają warunki określone w ustawie.
 3. Minister Obrony Narodowej przedstawia Prezesowi Rady Ministrów, w 
   terminie do dnia 15 stycznia każdego roku, informację o świadczeniach 
   przyznanych w drodze wyjątku w roku poprzednim.
 
                                Art. 9.
Do zaopatrzenia emerytalnego żołnierzy oraz uprawnionych członków ich rodzin
stosuje się odpowiednio przepisy o zaopatrzeniu emerytalnym pracowników
i ich rodzin w zakresie wypłaty świadczeń osobom uprawnionym do rent z 
instytucji zagranicznych.
                                Art. 10.
Prawo do zaopatrzenia emerytalnego na podstawie ustawy nie przysługuje żołnierzowi,
który został skazany prawomocnym wyrokiem sądu na karę dodatkową
pozbawienia praw publicznych lub na karę degradacji za przestępstwo, 
które zostało popełnione przed zwolnieniem ze służby.
                                Art. 11.
W sprawach nie uregulowanych w ustawie stosuje się przepisy o zaopatrzeniu 
emerytalnym pracowników i ich rodzin, Kodeksu postępowania administracyjnego
oraz przepisy o postępowaniu egzekucyjnym w administracji.
                                Dział II
                         Świadczenia pieniężne
                                    
                               Rozdział 1
                           Emerytura wojskowa
                                    
                                Art. 12.
Emerytura wojskowa przysługuje żołnierzowi zwolnionemu z zawodowej służby 
wojskowej, który w dniu zwolnienia z tej służby posiada 15 lat służby wojskowej
w Wojsku Polskim.
                                Art. 13.
 1. Jako równorzędne ze służbą wojskową w Wojsku Polskim traktuje się:
   1) przypadające w czasie od dnia 1 września 1939 r. okresy:
       a) działalności w ruchu oporu, z wyłączeniem tajnego nauczania,
       b) służby w armiach sojuszniczych,
       c) pobytu w niewoli lub w obozach dla internowanych żołnierzy,
   2) okresy służby uwzględniane przy ustalaniu prawa do emerytury policyjnej.
 2. Nie traktuje się jako służby w Wojsku Polskim służby w latach 1944-1956 
   w Informacji Wojskowej, sądownictwie wojskowym i w prokuraturze wojskowej,
   jeżeli emerytowi udowodniono w trybie postępowania karnego lub 
   dyscyplinarnego stosowanie represji wobec osób podejrzanych lub skazanych
   za działalność podjętą na rzecz suwerenności i niepodległości Polski.
 3. Postępowanie w sprawach, o których mowa w ust. 2, należy do właściwości 
   Głównej Komisji Badania Zbrodni przeciwko Narodowi Polskiemu - Instytutowi
   Pamięci Narodowej. O dokonanych ustaleniach Komisja powiadamia
   właściwy wojskowy organ emerytalny.
 
                                Art. 14.
 1. Emerytowi, który po zwolnieniu ze służby pracował w wymiarze czasu pracy
   nie niższym niż połowa pełnego wymiaru czasu pracy, dolicza się, na 
   jego wniosek, okres tego zatrudnienia do wysługi emerytalnej, jeżeli:
   1) emerytura wynosi mniej niż 75% podstawy jej wymiaru,
   2) ma co najmniej 20 lat służby oraz
   3) ukończył 55 lat życia - mężczyzna i 50 lat życia - kobieta albo stał się 
     inwalidą.
 2. Jeżeli emeryt pracował w niepełnym wymiarze czasu pracy, okresy tego zatrudnienia
   dolicza się do wysługi emerytalnej po odpowiednim ich przeliczeniu
   na okres zatrudnienia w pełnym wymiarze czasu pracy.
 3. Za każdy rok okresu zatrudnienia zaliczonego do wysługi emerytalnej w 
   myśl ust. 1 i 2 emeryturę zwiększa się o 1,3 %  podstawy jej wymiaru.
 
                                Art. 15.
 1. Emerytura wynosi 40% podstawy jej wymiaru za 15 lat służby wojskowej i 
   wzrasta o:
   1) 2,6% podstawy wymiaru - za każdy dalszy rok tej służby oraz nie więcej
     niż za trzy lata okresów składkowych poprzedzających służbę,
   2) 1,3% podstawy wymiaru - za każdy rok okresów składkowych ponad 
     trzyletni okres składkowy, o których mowa w pkt 1,
   3) 0,7% podstawy wymiaru - za każdy rok okresów nieskładkowych poprzedzających
     służbę.
 2. Emeryturę podwyższa się o:
   1) 2% podstawy wymiaru za każdy rok służby pełnionej bezpośrednio:
       a) w składzie personelu latającego na samolotach naddźwiękowych,
       b) w składzie załóg okrętów podwodnych,
       c) w charakterze nurków i płetwonurków,
       d) w zwalczaniu fizycznym terroryzmu,
   2) 1% podstawy wymiaru za każdy rok służby pełnionej bezpośrednio:
       a) w składzie personelu latającego na pozostałych samolotach i śmigłowcach,
       b) w składzie załóg nawodnych wojskowych jednostek pływających,
       c) w charakterze skoczków spadochronowych i saperów,
       d) w służbie wywiadowczej za granicą,
       e) w oddziałach specjalnych.
 3. Emeryturę podwyższa się o 0,5% podstawy wymiaru za każdy rozpoczęty 
   miesiąc pełnienia służby na froncie w czasie wojny lub w strefie działań 
   wojennych.
 4. Emeryturę podwyższa się o 15% podstawy wymiaru emerytowi, którego 
   inwalidztwo pozostaje w związku ze służbą.
 5. Przy ustalaniu prawa do emerytury i obliczaniu jej wysokości okresy, o 
   których mowa w ust. 1 i 2, ustala się z uwzględnieniem pełnych miesięcy.
 6. Rada Ministrów określi, w drodze rozporządzenia, szczegółowe warunki 
   podwyższania emerytury, o których mowa w ust. 2 i 3.
 
                                Art. 16.
 1. Żołnierzom, którzy spełniają warunki określone odpowiednio w art. 12, zalicza
   się do wysługi emerytalnej posiadane przed powołaniem do zawodowej
   służby wojskowej okresy składkowe i nieskładkowe w rozumieniu 
   przepisów o zaopatrzeniu emerytalnym pracowników i ich rodzin.
 2. Do wysługi emerytalnej zalicza się również okresy pozbawienia wolności i 
   odbywania kary pozbawienia wolności oraz kary aresztu wojskowego, w 
   przypadku  gdy żołnierz został uniewinniony albo postępowanie karne zostało
   umorzone, w tym również warunkowo.
 
                                Art. 17.
W razie zbiegu prawa do podwyższenia emerytury z kilku tytułów za ten sam 
okres, podwyższenie przysługuje tylko z jednego tytułu; nie dotyczy to podwyższenia,
o którym mowa w art. 15 ust. 4.
                                Art. 18.
 1. Kwota emerytury bez uwzględnienia dodatków: rodzinnego, pielęgnacyjnego,
   dla sierot zupełnych, kombatanckiego i za tajne nauczanie nie może 
   przekraczać 75% podstawy wymiaru emerytury.
 2. Kwota emerytury lub renty bez uwzględnienia dodatków, o których mowa 
   w ust. 1, nie może być niższa od kwoty najniższej emerytury lub renty.
 
                               Rozdział 2
                            Renta inwalidzka
                                    
                                Art. 19.
Renta inwalidzka przysługuje żołnierzowi zwolnionemu z zawodowej służby 
wojskowej, który stał się inwalidą wskutek stałego lub długotrwałego naruszenia
sprawności organizmu:
   1) w czasie pełnienia służby albo
   2) w ciągu 18 miesięcy po zwolnieniu ze służby, jeżeli inwalidztwo jest następstwem
     urazów doznanych w czasie pełnienia służby lub chorób powstałych
     w tym czasie,
   3) w ciągu 3 lat po zwolnieniu ze służby wojskowej, jeżeli inwalidztwo jest 
     następstwem wypadku pozostającego w związku z pełnieniem czynnej 
     służby wojskowej albo choroby powstałej w związku  ze szczególnymi 
     właściwościami lub warunkami służby wojskowej.
   
                                Art. 20.
 1. Ustala się trzy grupy inwalidztwa żołnierzy całkowicie niezdolnych do służby:
   1)   I grupę - obejmującą całkowicie niezdolnych do pracy,
   2)  II grupę - obejmującą częściowo niezdolnych do pracy,
   3) III grupę - obejmującą zdolnych do pracy.
 2. W zależności od przyczyny powstania inwalidztwa pozostaje ono w związku 
   lub nie pozostaje w związku ze służbą.
 3. Inwalidztwo pozostaje w związku ze służbą, gdy powstało wskutek:
   1) zranienia, kontuzji lub innych obrażeń doznanych w czasie wykonywania
     obowiązków służbowych,
   2) wypadku pozostającego w związku z wykonywaniem obowiązków służbowych,
   3) chorób zakaźnych panujących w miejscu służbowego pobytu żołnierza,
   4) chorób powstałych w związku ze szczególnymi właściwościami lub warunkami
     służby,
   5) chorób i schorzeń, które istniały przed powołaniem do służby, lecz uległy
     pogorszeniu lub ujawniły się w czasie trwania służby wskutek szczególnych
     właściwości lub warunków służby na określonych stanowiskach.
 4. Minister Obrony Narodowej, w porozumieniu z ministrami Zdrowia i 
   Opieki Społecznej oraz Pracy i Polityki Socjalnej, ustali wykazy chorób i 
   schorzeń określonych w ust. 3 pkt 4 i 5 oraz właściwości i warunki służby 
   powodujące ich ujawnienie lub pogorszenie stanu zdrowia.
 5. Inwalidztwo nie pozostaje w związku ze służbą, jeżeli:
   1) powstało z innych przyczyn niż określone w ust. 3,
   2) jest następstwem wypadku lub choroby, których wyłączną przyczyną było
     udowodnione przez jednostkę wojskową umyślne lub rażąco niedbałe 
     działanie albo zaniechanie żołnierza naruszające obowiązujące przepisy 
     lub rozkazy, jeżeli jego przełożeni zapewnili warunki odpowiadające 
     tym przepisom i rozkazom i sprawowali we właściwy sposób nadzór nad 
     ich przestrzeganiem, a żołnierz posiadał potrzebne umiejętności do wykonywania
     określonych czynności i rozkazów i był  należycie  przeszkolony
     w zakresie ich znajomości,
   3) jest następstwem wypadku, którego wyłączną przyczyną było zachowanie
     się żołnierza spowodowane nadużyciem alkoholu,
   4) zranienie, kontuzja, obrażenia lub choroba zostały spowodowane przez 
     żołnierza rozmyślnie.
   
                                Art. 21.
 1. O inwalidztwie żołnierzy i związku tego inwalidztwa lub śmierci ze służbą 
   wojskową orzekają wojskowe komisje lekarskie.
 2. Orzeczenie wojskowej komisji lekarskiej wraz z uzasadnieniem doręcza się 
   zainteresowanemu oraz właściwemu organowi emerytalnemu.
 3. Od orzeczenia komisji lekarskiej przysługuje zainteresowanemu oraz organowi
   emerytalnemu odwołanie do komisji lekarskiej wyższego stopnia, w 
   terminie 14 dni od dnia doręczenia orzeczenia.
 4. Minister Obrony Narodowej w porozumieniu z ministrami Zdrowia i 
   Opieki Społecznej oraz Pracy i Polityki Socjalnej określi, w drodze rozporządzenia,
   zasady orzekania o inwalidztwie żołnierzy, emerytów i rencistów,
   tryb postępowania i właściwość komisji lekarskich w tych sprawach, a 
   także sposób przeprowadzania kontrolnych badań lekarskich oraz wzywania
   inwalidów na te badania.
 
                                Art. 22.
 1. Renta inwalidzka wynosi dla inwalidów zaliczonych do:
   1)   I grupy - 80%,
   2)  II grupy - 70%,
   3) III grupy - 40%
   - podstawy wymiaru.
 2. Rentę inwalidzką zwiększa się o 10% podstawy wymiaru inwalidom, których
   inwalidztwo powstało wskutek wypadku pozostającego w związku ze 
   służbą lub wskutek choroby powstałej w związku ze szczególnymi właściwościami
   bądź warunkami tej służby, z tytułu których przysługują świadczenia
   odszkodowawcze.
 
                               Rozdział 3
                             Renta rodzinna
                                    
                                Art. 23.
 1. Renta rodzinna przysługuje uprawnionym członkom rodziny:
   1) żołnierza zmarłego albo zaginionego w czasie pełnienia służby,
   2) żołnierza zmarłego w ciągu 18 miesięcy po zwolnieniu ze służby, jeżeli 
     śmierć nastąpiła wskutek urazów doznanych w czasie pełnienia służby 
     lub chorób powstałych w tym czasie, albo w ciągu 3 lat po zwolnieniu 
     ze służby wojskowej, jeżeli śmierć nastąpiła wskutek wypadku pozostającego
     w związku z pełnieniem czynnej służby wojskowej albo choroby 
     powstałej w związku ze szczególnymi właściwościami lub warunkami 
     służby wojskowej,
   3) zmarłego emeryta lub rencisty wojskowego.
 2. Za uprawnionych członków rodziny zmarłego emeryta lub rencisty wojskowego
   uważa się również członków rodziny żołnierza zmarłego po zwolnieniu
   ze służby, jeżeli w dniu śmierci spełniał on warunki wymagane do 
   uzyskania emerytury lub renty inwalidzkiej, chociażby jego prawo do zaopatrzenia
   nie zostało jeszcze ustalone.
 
                                Art. 24.
Renta rodzinna przysługuje na zasadach i w wysokości określonych w przepisach
o zaopatrzeniu emerytalnym pracowników i ich rodzin, z tym że:
   1) w razie śmierci albo zaginięcia żołnierza rentę rodzinną wymierza się 
     od renty inwalidzkiej I grupy, jaka przysługiwałaby temu żołnierzowi w 
     dniu śmierci albo zaginięcia, bez uwzględnienia dodatku pielęgnacyjnego;
     przepis art. 22 ust. 2 stosuje się odpowiednio,
   2) o niezdolności do pracy i stopniu tej niezdolności uprawnionych członków
     rodziny orzeka komisja do spraw inwalidztwa i zatrudnienia, określona
     w przepisach o zaopatrzeniu emerytalnym pracowników i ich rodzin.
   
                               Rozdział 4
           Dodatki do emerytur i rent oraz zasiłek pogrzebowy
                                    
                                Art. 25.
 1. Do emerytury lub renty przysługują dodatki:
   1) rodzinny,
   2) pielęgnacyjny,
   3) dla sierot zupełnych,
   4) kombatancki,
   5) za tajne nauczanie.
 2. Dodatek rodzinny przysługuje na zasadach i w wysokości określonych odpowiednio
   w przepisach o uposażeniu żołnierzy.
 3. Dodatek pielęgnacyjny i dodatek dla sierot zupełnych przysługują na zasadach
   i w wysokości określonych w przepisach o zaopatrzeniu emerytalnym 
   pracowników i ich rodzin.
 4. Dodatek kombatancki przysługuje na zasadach i w wysokości określonych 
   w przepisach o kombatantach oraz niektórych osobach będących ofiarami 
   represji wojennych i okresu powojennego.
 5. Dodatek za tajne nauczanie przysługuje na zasadach i w wysokości określonych
   w odrębnej ustawie.
 6. Do emerytur i rent, poza dodatkami wymienionymi w ustawie, nie przysługują
   żadne inne dodatki, wzrosty ani zwiększenia.
 
                                Art. 26.
Zasiłek pogrzebowy przysługuje w wysokości i na zasadach określonych w 
przepisach o zaopatrzeniu emerytalnym pracowników i ich rodzin.
                               Dział III
                     Inne świadczenia i uprawnienia
                                    
                                Art. 27.
Osobom uprawnionym do zaopatrzenia emerytalnego oraz członkom ich rodzin
przysługuje prawo do korzystania ze świadczeń socjalnych w zakresie i na 
zasadach określonych, w drodze rozporządzenia, przez Ministra Obrony Narodowej.
                                Art. 28.
 1. Osobom uprawnionym do wojskowego zaopatrzenia emerytalnego oraz 
   członkom ich rodzin przysługuje prawo do bezpłatnych świadczeń leczniczych,
   położniczych i rehabilitacyjnych oraz zaopatrzenia w protezy ortopedyczne
   i środki pomocnicze z wojskowej lub społecznej służby zdrowia 
   albo służby zdrowia podległej Ministrowi Spraw Wewnętrznych.
 2. Zaopatrzenie w leki oraz w artykuły sanitarne przysługuje na zasadach i w 
   zakresie określonych w odrębnej ustawie.
 3. Minister Obrony Narodowej w porozumieniu z ministrami Zdrowia i 
   Opieki Społecznej oraz Spraw Wewnętrznych określi, w drodze rozporządzenia,
   szczegółowe zasady i tryb udzielania świadczeń, o których mowa w 
   ust. 1.
 
                                Art. 29.
Osoby uprawnione do wojskowego zaopatrzenia emerytalnego oraz członkowie 
ich rodzin mają prawo do umieszczenia w domu emeryta wojskowego na zasadach
określonych, w drodze rozporządzenia, przez Ministra Obrony Narodowej.
                                Art. 30.
Świadczenia i uprawnienia przewidziane w przepisach tego działu przysługują 
również osobom pobierającym emeryturę lub rentę na podstawie innych przepisów,
jeżeli ustalono im prawo do emerytury lub renty przewidzianej w niniejszej
ustawie.
                                Dział IV
              Ustalanie prawa do zaopatrzenia emerytalnego
                                    
                                Art. 31.
 1. Prawo do zaopatrzenia emerytalnego i wysokość świadczeń pieniężnych z 
   tytułu tego zaopatrzenia ustala w formie decyzji wojskowy organ emerytalny.
 2. Decyzję, o której mowa w ust. 1, doręcza się zainteresowanemu na piśmie 
   wraz z uzasadnieniem oraz pouczeniem.
 3. Postępowanie w sprawie ustalenia prawa do zaopatrzenia emerytalnego 
   wszczyna się z urzędu lub na wniosek zainteresowanego; powinno ono być 
   zakończone nie później niż w terminie 60 dni od dnia zgłoszenia wniosku 
   albo powstania obowiązku wszczęcia postępowania z urzędu.
 4. Od decyzji, o której mowa w ust. 1, przysługuje zainteresowanemu odwołanie
   do właściwego sądu, według zasad określonych w przepisach Kodeksu
   postępowania cywilnego.
 5. Odwołanie do sądu przysługuje również w przypadku niewydania przez organ
   emerytalny decyzji w terminie określonym w ust. 3.
 6. Jeżeli prawo do świadczenia pieniężnego zostało udowodnione, lecz wydanie
   decyzji ulega zwłoce z powodu niemożności ustalenia wysokości świadczenia
   lub innych okoliczności, organ emerytalny przyznaje osobie uprawnionej
   świadczenie w kwocie zaliczkowej.
 
                                Art. 32.
Prawo do świadczeń pieniężnych z tytułu zaopatrzenia emerytalnego lub ich 
wysokość ulega ponownemu ustaleniu na wniosek osoby zainteresowanej albo 
z urzędu, jeżeli po uprawomocnieniu się decyzji w tej sprawie zostaną przedstawione
nowe dowody lub ujawnione nowe okoliczności, które mają wpływ na 
prawo do świadczeń albo ich wysokość.
                                Art. 33.
 1. W celu ustalenia okoliczności mających wpływ na prawo do świadczeń 
   pieniężnych z tytułu zaopatrzenia emerytalnego lub ich wysokość oraz na 
   wypłatę albo wstrzymanie tych świadczeń, organ emerytalny może:
   1) wzywać i przesłuchiwać zainteresowanych, świadków oraz zwracać się 
     do biegłych o wydanie opinii i do innych organów o dokonanie czynności
     związanych z toczącym się postępowaniem,
   2) żądać od osób zgłaszających wnioski o świadczenia, przedstawiania dowodów
     uzasadniających prawo do świadczeń i ich wysokość,
   3) żądać od osób uprawnionych do świadczeń przedstawiania dowodów 
     uzasadniających dalsze istnienie prawa do tych świadczeń oraz zawiadamiania
     o okolicznościach mających wpływ na prawo do świadczeń lub 
     ich wysokość albo na wstrzymanie wypłaty tych świadczeń,
   4) kierować osoby wymienione w pkt 2 i 3 do komisji lekarskich w celu 
     stwierdzenia stopnia ich zdolności do pracy i służby oraz konieczności 
     zapewnienia opieki innej osoby, a w sprawach rent rodzinnych - odpowiednio
     do komisji do spraw inwalidztwa i zatrudnienia.
 2. Osoby, o których mowa w ust. 1, są obowiązane uczynić zadość żądaniu 
   organu emerytalnego przez zgłoszenie się na wezwanie, złożenie zeznań, 
   przedstawienie wymaganych dowodów lub poddanie się badaniom lekarskim.
 3. Jeżeli osoba, o której mowa w ust. 1 pkt 4, bez uzasadnionej przyczyny nie 
   uczyni zadość żądaniu organu emerytalnego, organ ten wydaje decyzję na 
   podstawie zebranych dowodów.
 
                                Art. 34.
 1. Jeżeli wskutek niewykonania lub nienależytego wykonania przez organ 
   podległy Ministrowi Obrony Narodowej obowiązków wynikających z ustawy
   osoba uprawniona do świadczeń poniosła szkodę, organ ten jest obowiązany
   do jej naprawienia stosownie do przepisów prawa cywilnego.
 2. Przepisu ust. 1 nie stosuje się, jeżeli emeryt albo rencista udaremnia lub 
   utrudnia przeprowadzenie postępowania określonego w ustawie.
 
                                Art. 35.
Organy administracji państwowej i samorządu terytorialnego, a także zakłady 
pracy są obowiązane udzielać organom emerytalnym pomocy i informacji w 
sprawach świadczeń przewidzianych w ustawie oraz wydawać bezpłatnie, na 
ich żądanie lub na wniosek osób zainteresowanych, wszelkie dokumenty niezbędne
do ustalenia prawa do świadczeń lub ich wysokości.
                                Art. 36.
W sprawach świadczeń przewidzianych w ustawie osoby zainteresowane i organy
emerytalne są zwolnione od wszelkich opłat.
                                Art. 37.
Minister Obrony Narodowej określi, w drodze rozporządzenia, szczegółowe 
zasady postępowania i właściwość organów w sprawach zaopatrzenia emerytalnego
żołnierzy oraz uprawnionych członków ich rodzin.
                                Dział V
        Ustanie prawa do świadczeń oraz ograniczanie ich wypłaty
                                    
                                Art. 38.
 1. Prawo do świadczeń ustaje:
   1) gdy przestanie istnieć którykolwiek z warunków wymaganych do uzyskania
     prawa do świadczeń,
   2) w razie powołania albo przyjęcia emeryta lub rencisty do służby wojskowej
     lub służby w Policji, Urzędzie Ochrony Państwa, Straży Granicznej,
     Państwowej Straży Pożarnej i Służby Więziennej,
   3) jeżeli osoba pobierająca świadczenie uzależnione od inwalidztwa lub 
     niezdolności do pracy, pomimo skierowania na badania lekarskie, nie 
     poddała się tym badaniom bez uzasadnionej przyczyny,
   4) w razie śmierci osoby uprawnionej.
 2. Prawo do renty rodzinnej po zaginionym żołnierzu ustaje z upływem terminu,
   w którym może nastąpić uznanie żołnierza za zmarłego. Po uznaniu 
   żołnierza za zmarłego sprawa renty rodzinnej podlega ponownemu rozpoznaniu.
 
                                Art. 39.
W razie  ustania prawa do renty  inwalidzkiej z powodu ustania inwalidztwa 
albo do renty rodzinnej z powodu ustania niezdolności do pracy, prawo do 
tych rent powstaje ponownie, jeżeli ponowne inwalidztwo lub niezdolność do 
pracy, z zastrzeżeniem art. 19 pkt 2 i 3 oraz art. 23 ust. 1 pkt 2 i 3, powstało 
wskutek pogorszenia się stanu zdrowia w następstwie urazów lub chorób, które
poprzednio uzasadniały prawo do renty.
                                Art. 40.
Jeżeli osoba pobierająca emeryturę lub rentę inwalidzką osiąga wynagrodzenie 
lub dochód z tytułu pracy w rozumieniu przepisów o zaopatrzeniu emerytalnym
pracowników i ich rodzin, który łącznie z emeryturą lub rentą bez 
uwzględnienia dodatków, o których mowa w art. 25 ust. 1, przekracza w danym
roku w stosunku miesięcznym kwotę podstawy wymiaru emerytury lub 
renty, świadczenie ogranicza się o kwotę tego przekroczenia, jednakże nie 
więcej niż o 25% kwoty tego świadczenia bez dodatków.
                                Dział VI
                           Wypłata świadczeń
                                    
                                Art. 41.
 1. Emeryturę lub rentę wraz z dodatkami, o których mowa w art. 25 ust. 1, 
   wypłaca się:
   1) za okres od dnia powstania prawa do zaopatrzenia emerytalnego, jeżeli 
     zostało ono ustalone z urzędu,
   2) za okres od dnia powstania prawa do zaopatrzenia emerytalnego, nie 
     dłuższy jednak niż trzy miesiące kalendarzowe poprzedzające miesiąc, 
     w którym złożono wniosek określony w art. 31 ust. 3, jeżeli prawo do 
     tego zaopatrzenia zostało ustalone na wniosek zainteresowanego.
   2. Emerytury lub renty inwalidzkiej oraz dodatków nie wypłaca się za 
     okres, za który żołnierz otrzymał uposażenie przewidziane w ustawie o 
     uposażeniu żołnierzy, chyba że emerytura lub renta byłaby korzystniejsza.
     W tym przypadku organ emerytalny potrąca z należnej emerytury 
     lub renty inwalidzkiej oraz dodatków kwoty wypłacone z tytułu uposażenia
     lub świadczenia pieniężnego przysługującego po zwolnieniu ze 
     służby.
   
                                Art. 42.
W razie zbiegu prawa do emerytury i renty przewidzianej w ustawie, osobie 
uprawnionej wypłaca się świadczenie wyższe lub przez nią wybrane.
                                Art. 43.
 1. Emerytury i renty wraz z dodatkami, o których mowa w art. 25 ust. 1, wypłacają
   wojskowe organy emerytalne. Wypłaty dokonuje się miesięcznie w 
   dniu ustalonym jako termin płatności:
   1) na wniosek osoby uprawnionej na jej rachunek w banku,
   2) do rąk osoby uprawnionej za pośrednictwem:
       a) poczty,
       b) innych osób prawnych upoważnionych do prowadzenia działalności
         w zakresie doręczania świadczeń.
 2. Zasiłek pogrzebowy organ emerytalny wypłaca niezwłocznie po jego przyznaniu.
 3. Wydatki na świadczenia pieniężne wraz z odsetkami za opóźnienia w wypłacie
   świadczeń, koszty obsługi i przekazywania świadczeń oraz inne 
   świadczenia przewidziane w ustawie pokrywa się z budżetu państwa.
 
                                Art. 44.
 1. Wypłatę emerytury lub renty albo dodatków wstrzymuje się, jeżeli:
   1) powstaną okoliczności uzasadniające zawieszenie prawa do świadczeń 
     lub ustanie tego prawa,
   2) okaże się, że:
       a) wskutek zbiegu prawa do świadczeń osobie uprawnionej przysługuje
         świadczenie wyższe lub przez nią wybrane,
       b) świadczenia nie mogą być doręczone z przyczyn niezależnych od 
         organu emerytalnego.
 2. Wstrzymanie wypłaty świadczeń pieniężnych następuje poczynając od miesiąca:
   1) przypadającego po miesiącu, w którym organ emerytalny wydał decyzję 
     w przypadkach, o których mowa w ust. 1 pkt 1 i pkt 2 lit. a),
   2) za który przysługiwało świadczenie nie doręczone w przypadku, o którym
     mowa w ust. 1 pkt 2 lit. b).
 3. Przepis ust. 2 pkt 1 stosuje się odpowiednio, jeżeli powstaną okoliczności 
   uzasadniające zmniejszenie wysokości świadczeń.
 
                                Art. 45.
 1. W razie ustania przyczyny powodującej wstrzymanie wypłaty świadczeń, 
   wypłatę wznawia się od miesiąca, w którym ustała ta przyczyna, jednak za 
   okres nie dłuższy niż trzy miesiące kalendarzowe wstecz od miesiąca, w 
   którym zgłoszono wniosek o wznowienie wypłaty lub wydano decyzję z 
   urzędu, z zastrzeżeniem przepisu ust. 2.
 2. Jeżeli wstrzymanie wypłaty świadczeń nastąpiło na skutek błędu organu 
   emerytalnego, wypłatę wznawia się poczynając od miesiąca, w którym ją 
   wstrzymano, jednak za okres nie dłuższy niż trzy lata wstecz, licząc od 
   miesiąca, w którym zgłoszono wniosek o wznowienie wypłaty lub wydano 
   decyzję z urzędu.
 3. Przepisy ust. 1 i 2 stosuje się odpowiednio w razie ponownego ustalenia 
   prawa do świadczeń lub ich wysokości, z tym że w przypadku wznowienia 
   postępowania albo wskutek rewizji nadzwyczajnej okres trzech miesięcy 
   lub trzech lat liczy się od miesiąca, w którym wniesiono wniosek o wznowienie
   postępowania lub o złożenie rewizji nadzwyczajnej.
 
                                Art. 46.
 1. W razie śmierci osoby, która zgłosiła wniosek o świadczenia pieniężne, 
   świadczenia należne jej do dnia śmierci przysługują, z zastrzeżeniem ust. 2 
   i 3, małżonkowi i dzieciom, a w razie ich braku - kolejno: wnukom, rodzicom,
   dziadkom i rodzeństwu. Osoby te mają prawo do udziału w nieukończonym
   postępowaniu prowadzonym dalej w sprawie tych świadczeń.
 2. Świadczenia, o których mowa w ust. 1, wypłaca się:
   1) małżonkowi lub dzieciom osoby, która zgłosiła wniosek, zamieszkałym z 
     nią w dniu jej śmierci,
   2) małżonkowi lub dzieciom nie spełniającym warunku określonego w pkt 
     1 albo innym członkom rodziny, o których mowa w ust. 1, jeżeli pozostawali
     na utrzymaniu osoby, która zgłosiła wniosek o świadczenia, lub 
     osoba ta pozostawała na ich utrzymaniu.
 3. Prawo do świadczeń określonych w ust. 1 ustaje w ciągu 12 miesięcy od 
   dnia śmierci osoby, której świadczenia te przysługiwały, chyba że osoba, o 
   której mowa w ust. 1, wystąpi z wnioskiem o dalsze prowadzenie postępowania.
 
                                Art. 47.
 1. Osoba uprawniona do zaopatrzenia emerytalnego jest obowiązana zawiadomić
   właściwy organ emerytalny o podjęciu zatrudnienia lub innej pracy 
   zarobkowej albo pozarolniczej działalności gospodarczej, o wysokości osiąganego
   wynagrodzenia lub dochodu, o którym mowa w art. 40, oraz o każdorazowej
   podwyżce wysokości wynagrodzenia lub dochodu ponad kwotę 
   określoną w tym artykule i innych okolicznościach powodujących ustanie 
   lub zawieszenie prawa do świadczeń albo ograniczenia ich wysokości.
 2. Obowiązki określone w ust. 1 spoczywają odpowiednio na zakładzie pracy.
 3. Urząd Skarbowy jest obowiązany zawiadomić właściwy organ emerytalny o 
   podjęciu przez emeryta lub rencistę działalności gospodarczej oraz o wysokości
   osiąganego z tytułu tej działalności dochodu.
 
                               Dział VII
                Zwrot świadczeń nienależnych, potrącenia
                        i egzekucja ze świadczeń
                                    
                                Art. 48.
 1. Osoby, które pobierały świadczenia pieniężne pomimo istnienia okoliczności
   powodujących ustanie lub zawieszenie prawa do świadczeń albo ograniczenie
   ich wysokości, są obowiązane do zwrotu nienależnych im świadczeń,
   jeżeli były pouczone w formie pisemnej przez organ emerytalny o 
   obowiązku zawiadomienia o tych okolicznościach.
 2. Osoba, która pobierała świadczenia pieniężne ustalone i wypłacone na 
   podstawie nieprawdziwych zeznań lub dokumentów albo w innych wypadkach
   świadomego wprowadzenia w błąd, jest obowiązana do zwrotu nienależnych
   jej świadczeń.
 3. Nie można żądać zwrotu nienależnie pobranych świadczeń za okres dłuższy
   niż 12 miesięcy, jeżeli osoba pobierająca świadczenia zawiadomiła właściwy
   organ emerytalny o okolicznościach powodujących ustanie lub zawieszenie
   prawa do świadczeń albo ograniczenie ich wysokości, a mimo to 
   świadczenia były jej nadal wypłacane; w pozostałych zaś przypadkach - za 
   okres dłuższy niż trzy lata od daty wydania decyzji.
 4. Organ emerytalny może odstąpić od żądania zwrotu nienależnie pobieranych
   świadczeń w całości lub w części, jeżeli zachodzą szczególnie uzasadnione
   okoliczności.
 
                                Art. 49.
Organ emerytalny dokonuje potrąceń ze świadczeń pieniężnych w wysokości i 
na zasadach określonych w przepisach o zaopatrzeniu emerytalnym pracowników
i ich rodzin, z tym że potrąceniu podlegają również koszty utrzymania 
osób uprawnionych do świadczeń w domu emeryta wojskowego, na wniosek 
kierownika tego domu.
                                Art. 50.
Ze świadczeń pieniężnych prowadzi się egzekucję w wysokości i na zasadach 
określonych w przepisach o zaopatrzeniu emerytalnym pracowników i ich rodzin,
z tym że egzekucji podlegają również koszty utrzymania w domu emeryta 
wojskowego do wysokości 3\4 miesięcznego świadczenia.
                               Dział VIII
                   Zmiany w przepisach obowiązujących
                                    
                                Art. 51.
W ustawie z dnia 30 czerwca 1970 r. o służbie wojskowej żołnierzy zawodowych
(Dz.U. z 1992 r. Nr 8, poz. 31 i Nr 54, poz. 254) wprowadza się następujące
zmiany:
 1) w art. 64 ust. 4 otrzymuje brzmienie:
  "4. Zasady przyznawania  świadczeń  wymienionych w ust. 1-3 normują odrębne
      przepisy.",
 2) w art. 76 w ust. 1 w pkt 1 po wyrazie "wysokości" dodaje się wyrazy "75% 
   podstawy wymiaru".
 
                                Art. 52.
W ustawie z dnia 20 maja 1976 r. o zakwaterowaniu sił zbrojnych (Dz.U. z 
1992 r. Nr 5, poz. 19) w art. 25 wprowadza się następujące zmiany:
       1) w ust. 1 kropkę zastępuje się przecinkiem i dodaje się pkt 3 w 
         brzmieniu:
          "3) potrąceniu z emerytury lub renty osoby, której przydzielono 
             osobną kwaterę stałą, w wysokości nie przekraczającej połowy
             miesięcznego świadczenia, na zasadach określonych w 
             przepisach o postępowaniu egzekucyjnym w administracji.",
       2) w ust. 2 po wyrazie "uposażenia" dodaje się wyrazy "oraz emerytury
         i renty".
 
                                Dział IX
                     Przepisy przejściowe i końcowe
                                    
                                Art. 53.
 1. Osobom, którym w dniu wejścia w życie ustawy przysługują emerytury i 
   renty na podstawie przepisów dotychczasowych, wysokość tych świadczeń 
   ustala się na nowo z urzędu, według zasad określonych w ustawie, z tym 
   że:
   1) emerytury i renty, do których prawo ustalono na podstawie przepisów 
     dotychczasowych, stają się emeryturami i rentami w rozumieniu ustawy,
   2) wysługa emerytalna żołnierzy zwolnionych ze służby do dnia poprzedzającego
     dzień wejścia w życie ustawy podlega zachowaniu i traktuje się 
     ją  jako okres  służby, z zastrzeżeniem pkt 4 oraz  przepisów art. 13 
     ust. 2,
   3) dotychczasowa podstawa wymiaru świadczeń pieniężnych podlega przeliczeniu
     na stawki uposażenia obowiązujące w dniu wejścia w życie 
     ustawy w następujący sposób:
       a) stawki uposażenia zasadniczego z dnia zwolnienia ze służby żołnierza
         zastępuje się stawkami uposażenia zasadniczego z dnia wejścia
         w życie ustawy,
       b) ustala się wskaźnik relacji: sumy miesięcznej kwoty dodatków o 
         charakterze stałym i miesięcznej równowartości nagrody rocznej 
         lub premii do uposażenia zasadniczego z dnia zwolnienia ze służby;
         wskaźnik ten wyraża się w procentach z zaokrągleniem do setnych
         części procentu; do ustalenia powyższego wskaźnika przyjmuje
         się dodatki o charakterze stałym, które stosownie do przepisów
         o uposażeniu żołnierzy obowiązują w dniu wejścia w życie 
         ustawy,
       c) odtworzoną kwotę dodatków o charakterze stałym, nagrody rocznej
         lub premii oblicza się mnożąc przeliczone na dzień wejścia w 
         życie ustawy uposażenie zasadnicze przez wskaźnik wysokości dodatków,
   4) nie uwzględnia się podwyższeń, o których mowa w art. 15 ust. 2 i 3.
 2. Emerytury i renty w wysokości ustalonej stosownie do ust. 1 przysługują od 
   pierwszego dnia miesiąca następującego po miesiącu wejścia w życie ustawy.
   Realizacja podwyżki następuje nie później niż w ciągu 60 dni od dnia 
   wejścia w życie ustawy.
 3. Jeżeli kwota emerytury lub renty ustalona w myśl ust. 1 byłaby niższa od 
   kwoty świadczenia przysługującego na podstawie przepisów obowiązujących
   do dnia wejścia w życie ustawy, zachowuje się  świadczenie w dotychczasowej
   wysokości do czasu, gdy jego wymiar, ustalony w myśl ust. 1 z 
   uwzględnieniem ust. 4 i 5, przekroczy kwotę dotychczasowego świadczenia.
 4. Przy ustalaniu wysokości świadczenia uwzględnia się kwotę świadczenia ze 
   wszystkimi wzrostami i dodatkami, z wyłączeniem dodatków określonych w 
   art. 25 ust. 1.
 5. Emerytury i renty, o których mowa w ust. 1, podlegają waloryzacji na zasadach
   określonych w ustawie. 
 6. Jeżeli po dniu wejścia w życie ustawy zostanie zgłoszony wniosek o doliczenie
   nie uwzględnionych dotychczas w wymiarze emerytury okresów 
   składkowych lub nieskładkowych, do ustalenia wysokości emerytury stosuje 
   się przepisy art. 14 i art. 15 ust. 1.
 7. Minister Obrony Narodowej określi, w drodze zarządzenia, szczegółowe 
   zasady przeliczenia uposażenia.
 
                                Art. 54.
Osobom, które w związku z art. 13 ust. 2 utraciły prawo do emerytury przewidzianej
w ustawie i nie spełniają warunków do zaopatrzenia emerytalnego na 
podstawie innych przepisów - przysługuje świadczenie w wysokości najniższej 
emerytury, wypłacanej przez organ emerytalny właściwy według niniejszej 
ustawy.
                                Art. 55.
Emerytury i renty osób, których świadczenia zostały zrewaloryzowane na podstawie
ustawy z dnia 14 grudnia 1990 r. o rewaloryzacji emerytur i rent dla 
osób, które ukończyły 80 lat, oraz o zmianie niektórych przepisów o zaopatrzeniu
emerytalnym (Dz.U. Nr 92, poz. 540), podlegają obliczeniu na nowo w 
wysokości i według zasad określonych w art. 53.
                                Art. 56.
Żołnierze zwolnieni ze służby przed dniem wejścia w życie ustawy, którym na 
podstawie dotychczasowych przepisów prawo do zaopatrzenia emerytalnego 
nie przysługiwało, prawa tego nie nabywają również na podstawie niniejszej 
ustawy.
                                Art. 57.
Osobom uprawnionym do zaopatrzenia emerytalnego na podstawie ustawy, 
przebywającym na stałe za granicą, przekazuje się świadczenia pieniężne do 
państw, z którymi zostały zawarte umowy międzynarodowe o wzajemnym 
przekazywaniu pracowniczych świadczeń emerytalno-rentowych.
                                Art. 58.
Do czasu wydania przepisów wykonawczych przewidzianych w ustawie pozostają
w mocy przepisy dotychczasowe, jeżeli nie są sprzeczne z ustawą.
                                Art. 59.
Traci moc ustawa z dnia 16 grudnia 1972 r. o zaopatrzeniu emerytalnym żołnierzy
zawodowych i ich rodzin  (Dz.U. z 1983 r. Nr 29, poz. 139,  z 1984 r. 
Nr 52, poz. 270, z 1985 r. Nr 20, poz. 85, z 1989 r. Nr 35, poz. 190, z 1990 r. 
Nr 34, poz. 198, Nr 36, poz. 206 i Nr 92, poz. 540, z 1991 r. Nr 94, poz. 422 i 
z 1992 r. Nr 54, poz. 254).
                                Art. 60.
Ustawa wchodzi w życie po upływie 30 dni od dnia ogłoszenia, z wyjątkiem 
przepisów art. 40 i art. 47, które wchodzą w życie z dniem 1 stycznia 1995 r.
