



Dz.U. z 1998 r. Nr 91, poz. 577
 
 
 
 
                                    USTAWA
                           z dnia 5 czerwca 1998 r.
                                       
                    o administracji rządowej w województwie
                                       
                                  Rozdział 1
                                Przepisy ogólne
                                       
                                    Art. 1.
Administrację publiczną w województwie wykonują:
   1) organy administracji rządowej:
     a) wojewoda sprawujący władzę administracji ogólnej,
     b) organy administracji niezespolonej,
   2) organy samorządu województwa.
                                    Art. 2.
Administrację rządową na obszarze województwa wykonują:
   1) wojewoda,
   2) działający pod zwierzchnictwem wojewody kierownicy zespolonych służb,
     inspekcji i straży, wykonujący zadania i kompetencje określone w ustawach,
     w imieniu:
     a) wojewody, z ustawowego upoważnienia,
     b) własnym, jeżeli ustawy tak stanowią,
   3) organy administracji niezespolonej,
   4) organy samorządu terytorialnego, jeżeli wykonywanie zadań administracji
     rządowej wynika z ustawy lub z zawartego porozumienia,
   5) działający pod zwierzchnictwem starosty kierownicy powiatowych służb,
     inspekcji i straży, wykonujący zadania i kompetencje określone w ustawach,
   6) organy innych samorządów, jeżeli wykonywanie zadań administracji rządowej
     następuje na podstawie ustawy lub porozumienia.
                                       
                                    Art. 3.
Organy administracji rządowej w województwie działają na podstawie i w
granicach określonych przez ustawy.
 
                                    Art. 4.
Zespolenie  służb, inspekcji i straży w administracji rządowej  w  województwie
następuje pod zwierzchnictwem wojewody i,  jeżeli ustawa nie stanowi inaczej, w
jednym urzędzie.
                                       
                                    Art. 5.
1. Ustanowienie organów  administracji niezespolonej może następować wyłącznie
  w drodze ustawy, jeżeli jest to uzasadnione ogólnopaństwowym charakterem
  wykonywanych zadań lub terytorialnym zasięgiem działania przekraczającym
  obszar jednego województwa. Wykaz  organów administracji niezespolonej,
  określa załącznik do
  ustawy.
2. Ustanowienie terenowych delegatur właściwych ministrów może następować
  wyłącznie w drodze ustawy określającej ich zadania i zasięg terytorialny.
                                       
                                    Art. 6.
Indywidualne akty administracyjne wydawane są w pierwszej instancji przez
organy sprawujące administrację rządową na najniższym, możliwym do prawidłowego
wykonania określonego zadania, poziomie zasadniczego podziału terytorialnego
państwa.
                                       
                                    Art. 7.
Wojewoda jest:
   1) przedstawicielem Rady Ministrów w województwie,
   2) zwierzchnikiem zespolonej administracji rządowej,
   3) organem nadzoru nad jednostkami samorządu terytorialnego,
   4) organem wyższego stopnia w rozumieniu przepisów o postępowaniu
     administracyjnym,
   5) reprezentantem Skarbu Państwa, w zakresie i na zasadach określonych w
     odrębnych ustawach.
   
                                    Art. 8.
Odrębna ustawa określa:
 1) zasadniczy podział terytorialny państwa,
 2) nazwy województw i nazwę urzędu wojewody oraz jego siedzibę,
 3) zasady i tryb ustalania granic województw oraz dokonywania ich zmian,
 4) zasady ustalania, nie pokrywających się z zasadniczym podziałem
   terytorialnym państwa,  podziałów terytorialnych w celu wykonywania
   administracji niezespolonej.
                                    Art. 9.
Ilekroć w  ustawie jest mowa o:
    1) właściwym ministrze, ze wskazaniem działu,  którym kieruje - należy
     przez to rozumieć ministra członka Rady Ministrów, a bez wskazania
     określonego działu -  ministra  członka Rady Ministrów lub centralny
     organ administracji rządowej,
    2) centralnym organie administracji rządowej - należy przez to rozumieć
     kierownika będącego organem lub kierującego urzędem administracji
     rządowej, który jest powoływany przez Radę Ministrów lub Prezesa Rady
     Ministrów i na podstawie ustaw szczególnych podlega Radzie Ministrów,
     Prezesowi Rady Ministrów lub właściwemu ministrowi, lub nad którego
     działalnością nadzór sprawuje Prezes Rady Ministrów albo właściwy
     minister,
    3) organach administracji niezespolonej - należy przez to rozumieć terenowe
     organy administracji rządowej podporządkowane właściwemu ministrowi oraz
     kierowników państwowych osób prawnych i kierowników innych państwowych
     jednostek organizacyjnych wykonujących zadania z zakresu administracji
     rządowej na obszarze województwa,
    4) poleceniu wojewody - należy przez to rozumieć wezwanie do wykonania
     określonej czynności, z tym że skierowane do organów i pracowników,
     których jest on zwierzchnikiem - jest poleceniem służbowym, a skierowane
     do innych organów i jednostek wykonujących administrację rządową w
     województwie - środkiem nadzoru,
    5) delegaturze - należy przez to rozumieć aparat pomocniczy właściwego
     ministra lub wojewody zorganizowany poza jego siedzibą.
                                  Rozdział 2
                                   Wojewoda
                                       
                                   Art. 10.
Wojewodę powołuje i odwołuje Prezes Rady Ministrów na wniosek ministra
właściwego do spraw administracji publicznej.
                                       
                                   Art. 11.
1. Prezes Rady Ministrów sprawuje nadzór nad działalnością wojewody i dokonuje
  okresowej oceny jego pracy.
2. Nadzór nad działalnością wojewody sprawowany jest pod względem zgodności
  jego działania z prawem oraz polityką rządu, a także pod względem rzetelności
  i gospodarności.
3. Prezes Rady Ministrów kieruje działalnością wojewody, wydając w tym
  zakresie zarządzenia i polecenia, także z inicjatywy właściwych ministrów,
  oraz sprawuje kontrolę nad ich wykonaniem.
4. Prezes Rady Ministrów określa, w drodze zarządzenia, szczegółowe zasady
  składania przez wojewodę sprawozdania z wykonywanej działalności.
                                       
                                   Art. 12.
Spory między wojewodami oraz między wojewodą a właściwym ministrem rozstrzyga
Prezes Rady Ministrów.
                                   Art. 13.
Prezes Rady Ministrów może upoważnić ministra właściwego do spraw administracji
publicznej do wykonywania, w jego imieniu przysługujących mu uprawnień, z
wyjątkiem powoływania i odwoływania wojewody oraz rozstrzygania sporów między
wojewodą a właściwym ministrem.
                                   Art. 14.
Właściwy minister wykonuje swoje uprawnienia wobec wojewody w zakresie i na
zasadach określonych w ustawach.
                                   Art. 15.
Wojewoda jako przedstawiciel Rady Ministrów odpowiada za wykonywanie polityki
rządu na obszarze województwa, a w szczególności:
   1) kontroluje wykonywanie przez organy zespolonej administracji rządowej
     zadań wynikających z ustaw i innych aktów prawnych wydanych na podstawie
     upoważnień w nich zawartych, ustaleń Rady Ministrów oraz zarządzeń i
     poleceń Prezesa Rady Ministrów,
   2) kontroluje wykonywanie przez organy samorządu terytorialnego i inne
     samorządy  zadań z zakresu administracji rządowej, realizowanych przez nie
     na podstawie ustawy lub porozumienia z organami administracji rządowej,
   3) dostosowuje do miejscowych warunków szczegółowe cele polityki rządu,
     zwłaszcza w zakresie prowadzonej na obszarze województwa polityki
     regionalnej państwa oraz - w zakresie i na zasadach przewidzianych w
     ustawach - koordynuje i kontroluje wykonanie wynikających stąd zadań,
   4) zapewnia współdziałanie wszystkich jednostek organizacyjnych
     administracji rządowej i samorządowej działających na obszarze województwa
     i kieruje ich działalnością w zakresie zapobiegania zagrożeniu życia,
     zdrowia,  lub mienia oraz zagrożeniom środowiska, bezpieczeństwa państwa i
     utrzymania porządku publicznego, ochrony praw obywatelskich, a także
     zapobiegania klęskom żywiołowym i innym nadzwyczajnym zagrożeniom oraz
     zwalczania i usuwania ich skutków na zasadach określonych w ustawach,
   5) reprezentuje Radę Ministrów na uroczystościach państwowych i w trakcie
     oficjalnych wizyt składanych w województwie przez przedstawicieli państw
     obcych,
   6) wykonuje i koordynuje zadania w zakresie obronności i bezpieczeństwa
     państwa, wynikające z odrębnych ustaw,
   7) współdziała z właściwymi organami innych państw oraz międzynarodowych
     organizacji rządowych i pozarządowych na zasadach określonych przez
     ministra właściwego do spraw zagranicznych,
   8) przedstawia Radzie Ministrów, za pośrednictwem ministra właściwego do
     spraw administracji publicznej, projekty dokumentów rządowych w sprawach
     dotyczących województwa,
   9) wykonuje inne zadania przewidziane w ustawach oraz ustalone przez Radę
     Ministrów i Prezesa Rady Ministrów.
                                   Art. 16.
1. Wojewoda może wydawać, w zakresie wykonywania funkcji przedstawiciela Rady
  Ministrów, polecenia obowiązujące wszystkie organy administracji rządowej, a
  w sytuacjach nadzwyczajnych, o których mowa w art. 15 pkt 4, obowiązujące
  również organy samorządu terytorialnego. O wydanych poleceniach wojewoda
  niezwłocznie informuje właściwego ministra.
2. Polecenia, o których mowa w ust. 1, nie mogą dotyczyć rozstrzygnięć co do
  istoty sprawy załatwianej w drodze decyzji administracyjnej.
3. Właściwy minister może wstrzymać wykonanie poleceń, o których mowa w ust.
  1, wydanych organom administracji niezespolonej i wystąpić do Prezesa Rady
  Ministrów o rozstrzygnięcie sporu.
                                       
                                   Art. 17.
1. Powoływanie i odwoływanie  organów administracji niezespolonej następuje na
  wniosek właściwego miejscowo wojewody albo po uzyskaniu uprzednio jego zgody,
  chyba że ustawa stanowi inaczej.
2. W przypadku nieuwzględnienia wniosku wojewody lub nieuzyskania jego zgody
  minister właściwy do spraw administracji publicznej może wystąpić do Prezesa
  Rady Ministrów o rozstrzygnięcie sporu.
                                       
                                   Art. 18.
Organy administracji niezespolonej działające na obszarze województwa są
obowiązane do:
   1) uzgadniania z wojewodą projektów aktów prawa miejscowego stanowionych
     przez te organy na podstawie odrębnych ustaw,
   2) zapewnienia zgodności swoich działań z poleceniami wojewody, o których
     mowa w art. 16 ust. 1,
   3) składania wojewodzie rocznych informacji, a na żądanie wojewody także
     bieżących wyjaśnień o swej działalności na obszarze województwa.
                                       
                                   Art. 19.
W sytuacjach nadzwyczajnych, o których mowa w art. 15 pkt 4, wojewodzie
przysługuje, niezależnie od uprawnień wynikających z odrębnych przepisów,
uprawnienie do żądania wszczęcia postępowania dyscyplinarnego wobec każdego
pracownika rządowej administracji niezespolonej i pracownika samorządowego,
który dopuścił się naruszenia prawa.
                                   Art. 20.
1. Wojewoda, z zastrzeżeniem ust. 2, może w szczególnie uzasadnionych
  przypadkach wstrzymać, na czas określony, czynności każdego organu
  prowadzącego egzekucję administracyjną. Przepisu art. 32 nie stosuje się.
2. Wstrzymanie przez wojewodę egzekucji administracyjnej obowiązków o
  charakterze pieniężnym może być dokonane w odniesieniu do tej samej
  należności tylko jednorazowo, na okres nie dłuższy niż 30 dni.
3. O wstrzymaniu egzekucji administracyjnej, o której mowa w ust. 2, wojewoda
  niezwłocznie zawiadamia ministra właściwego do spraw finansów publicznych, z
  podaniem przyczyny jej wstrzymania.
                                   Art. 21.
1. Z uwzględnieniem przepisów o tajemnicy państwowej i innych rodzajów
  tajemnicy określonych ustawami, wojewoda ma prawo wglądu w tok każdej sprawy
  prowadzonej na obszarze województwa przez organy administracji rządowej, a
  także przez organy samorządu terytorialnego w zakresie zadań przejętych na
  podstawie porozumienia lub zleconych.
2. Kierownicy państwowych osób prawnych, państwowych jednostek
  organizacyjnych, agencji i funduszy działających na obszarze województwa
  udzielają wojewodzie, na jego żądanie, informacji oraz wyjaśnień dotyczących
  działalności tych osób i jednostek.
                                   Art. 22.
W stosunku do fundacji korzystającej ze środków publicznych i prowadzącej
działalność na obszarze całego kraju, w zakresie działalności prowadzonej na
obszarze właściwości miejscowej wojewody, wojewoda wykonuje uprawnienia
wynikające z przepisów o fundacjach w odniesieniu do fundacji działającej na
obszarze jednego województwa.
                                       
                                   Art. 23.
1. Wojewoda jako zwierzchnik zespolonej administracji rządowej:
   1) kieruje nią i koordynuje jej działalność,
   2) zapewnia warunki do skutecznego jej działania,
   3) ponosi odpowiedzialność za rezultaty jej działania.
2. Szczegółowe zadania i kompetencje wynikające z funkcji zwierzchnika
  zespolonej administracji rządowej określają odrębne ustawy.
3. Organem zespolonej administracji rządowej w województwie jest wojewoda, a w
  przypadkach określonych w ustawach, w szczególności w zakresie wydawania
  indywidualnych aktów administracyjnych, kierownik zespolonej służby,
  inspekcji lub straży wojewódzkiej.
                                   Art. 24.
Do kompetencji wojewody należą wszystkie sprawy z zakresu administracji
rządowej w województwie, nie zastrzeżone na rzecz innych organów tej
administracji.
                                   Art. 25.
Wojewoda sprawuje nadzór nad organami  gminy, powiatu i samorządem województwa,
na zasadach określonych w ustawach.
                                   Art. 26.
Na zasadach określonych w ustawach wojewoda:
   1) reprezentuje Skarb Państwa w odniesieniu do mienia powierzonego mu w celu
     wykonywania jego zadań,
   2) wykonuje inne uprawnienia wynikające z reprezentowania Skarbu Państwa,
   3) wykonuje uprawnienia i obowiązki organu założycielskiego wobec
     przedsiębiorstw państwowych do czasu przekazania tej funkcji ministrowi
     właściwemu do spraw Skarbu Państwa lub do czasu wygaśnięcia tych uprawnień
     i obowiązków z innych tytułów.
                                       
                                  Rozdział 3
                      Wojewódzka administracja zespolona
                                       
                                   Art. 27.
 Wojewoda  wykonuje  zadania przy pomocy I i II wicewojewody  oraz  kierowników
    zespolonych  służb, inspekcji i straży wojewódzkich, dyrektora  generalnego
    urzędu wojewódzkiego oraz dyrektorów wydziałów.
                                       
                                   Art. 28.
1. Wicewojewodów powołuje i odwołuje Prezes Rady Ministrów na wniosek
  wojewody.
2. Wojewoda określa zakres kompetencji i zadań wykonywanych przez
  wicewojewodów.
3. Jeżeli wojewoda nie pełni obowiązków służbowych, zakres zastępstwa I
  wicewojewody rozciąga się na wszystkie kompetencje wojewody.
                                       
                                   Art. 29.
1. Organizację zespolonej administracji rządowej w województwie określa statut
  urzędu wojewódzkiego nadany przez wojewodę.
2. Statut urzędu wojewódzkiego i jego zmiany, z zastrzeżeniem ust. 5, podlega
  zatwierdzeniu przez  Prezesa Rady Ministrów i jest ogłaszany w wojewódzkim
  dzienniku urzędowym.
3. Statut urzędu wojewódzkiego określa w szczególności:
   1) nazwę i siedzibę urzędu,
   2) nazwy stanowisk dyrektorów wydziałów,
   3) nazwy wydziałów oraz innych komórek organizacyjnych urzędu,
   4) zakresy działania wydziałów i innych komórek organizacyjnych urzędu oraz,
     jeżeli ustawy tak stanowią, zakres kompetencji przypisanych określonym w
     ustawach stanowiskom lub funkcjom urzędowym,
   5) nazwy stanowisk kierowników zespolonych służb, inspekcji i straży
     wojewódzkich,
   6) nazwy komend, inspektoratów i innych jednostek organizacyjnych
     stanowiących aparat pomocniczy kierowników zespolonych służb, inspekcji i
     straży wojewódzkich,
   7) zakresy działania komend, inspektoratów i innych jednostek
     organizacyjnych, o których mowa w pkt 6,
   8) nazwy, siedziby i zakresy działania delegatur, o których mowa w art. 36,
   9) skład kolegium wojewody i tryb jego pracy,
  10) inne sprawy istotne dla organizacji i funkcjonowania urzędu.
4. Do statutu urzędu wojewódzkiego dołącza się  wykaz jednostek
  organizacyjnych podporządkowanych wojewodzie oraz przedsiębiorstw
  państwowych, dla których wojewoda pełni funkcję organu założycielskiego.
5. Zmiana statutu urzędu wojewódzkiego, polegająca na uzupełnieniu zakresów
  działania jednostek i komórek organizacyjnych urzędu o nowe zadania nałożone
  przez ustawy na wojewodę lub kierowników zespolonych służb, inspekcji i
  straży wojewódzkich oraz aktualizacja wykazu jednostek podporządkowanych
  wojewodzie lub przez ten organ nadzorowanych nie wymagają zatwierdzenia przez
  Prezesa Rady Ministrów.
                                       
                                   Art. 30.
1. Szczegółową organizację oraz tryb pracy urzędu wojewódzkiego określa
  regulamin ustalony przez wojewodę w drodze zarządzenia, z zastrzeżeniem ust.
  2.
2. Częścią regulaminu urzędu wojewódzkiego są regulaminy komend, inspektoratów
  i innych jednostek organizacyjnych, będących aparatem pomocniczym kierowników
  zespolonych służb, inspekcji i straży wojewódzkich, ustalone przez
  kierowników tych jednostek i zatwierdzone przez wojewodę, chyba że ustawy
  stanowią inaczej.
3. W przypadku niezatwierdzenia regulaminów, o których mowa w ust. 2,
  kierownicy zespolonych służb, inspekcji i straży wojewódzkich  mogą wystąpić
  do właściwego ministra o wszczęcie przez niego sporu z wojewodą.
4. Regulamin urzędu wojewódzkiego udostępnia się do powszechnego wglądu.
 
                                   Art. 31.
1. Kierowników zespolonych służb, inspekcji i straży wojewódzkich powołuje i
  odwołuje wojewoda, z wyjątkiem komendanta wojewódzkiego Policji i komendanta
  wojewódzkiego Państwowej Straży Pożarnej, którzy  są powoływani za zgodą
  wojewody.
2. Odwołanie komendanta wojewódzkiego Policji i komendanta wojewódzkiego
  Państwowej Straży Pożarnej wymaga zasięgnięcia opinii wojewody.
3. Zasady powoływania i odwoływania oraz szczególne warunki lub tryb
  zatrudniania i zwalniania kierowników służb, inspekcji i straży wojewódzkich,
  a także  powierzania im funkcji i stanowisk określają odrębne przepisy.
                                   Art. 32.
1. Wojewoda może upoważnić na piśmie pracowników urzędu wojewódzkiego, nie
  zatrudnionych w jednostkach organizacyjnych stanowiących aparat pomocniczy
  kierowników zespolonych służb, inspekcji i straży wojewódzkich do załatwiania
  określonych spraw w jego imieniu i na jego odpowiedzialność, w ustalonym
  zakresie, a w szczególności do wydawania decyzji administracyjnych.
2. W przypadkach wskazanych w ustawach upoważnień, o których mowa w ust. 1,
  udziela się osobom zajmującym określone stanowiska lub posiadającym
  szczególne kwalifikacje.
                                   Art. 33.
1. Wojewoda może powierzyć prowadzenie, w jego imieniu, niektórych spraw z
  zakresu swojej właściwości organom samorządu terytorialnego z obszaru
  województwa.
2. Powierzenie następuje na podstawie porozumienia wojewody z zarządem gminy,
  powiatu lub województwa. Porozumienie, wraz ze stanowiącymi jego integralną
  część załącznikami, podlega ogłoszeniu w wojewódzkim dzienniku urzędowym.
3. W porozumieniu, o którym mowa w ust. 2, określa się zasady sprawowania
  przez wojewodę nadzoru nad prawidłowym wykonywaniem powierzonych zadań, z
  zastrzeżeniem art. 34.
                                   Art. 34.
1.  W  zakresie spraw powierzonych, o których mowa w art. 33 ust.  1,  wojewoda
 może   wstrzymać  wykonanie  uchwały  organu  gminy,  powiatu  lub   samorządu
 województwa  i  przekazać ją do ponownego rozpatrzenia,  wskazując  zaistniałe
 uchybienia oraz termin jej ponownego uchwalenia.
2.  Jeżeli  uchwała organu gminy, powiatu lub samorządu województwa  podjęta  w
 wyniku  ponownego rozpatrzenia nie uwzględnia wskazań, o których mowa  w  ust.
 1,  wojewoda może uchylić uchwałę i wydać w to miejsce zarządzenie, informując
 o tym właściwego ministra.
3.  Zarządzenie, o którym mowa w ust. 2, wchodzi w życie po upływie 30  dni  od
 daty  jego  wydania,  chyba  że  w  tym czasie  właściwy  minister  wyda  inne
 rozstrzygnięcie.
4.  W sprawach, o których mowa w ust. 2 i 3, stosuje się przepisy o zaskarżaniu
 do   sądu  administracyjnego  aktów  lub  czynności  z  zakresu  administracji
 publicznej.
                                       
                                   Art. 35.
 W przypadkach uzasadnionych szczególnymi potrzebami wojewoda może ustanowić,
na czas oznaczony, swojego pełnomocnika do prowadzenia spraw w zakresie
określonym w pełnomocnictwie.
 
                                   Art. 36.
1. W celu usprawnienia działania wojewódzkich organów zespolonej administracji
  rządowej wojewoda może tworzyć delegatury urzędu wojewódzkiego.
2. Wojewoda może tworzyć także delegatury jednostek organizacyjnych, o których
  mowa w art. 29 ust. 3 pkt 6.
                                       
                                   Art. 37.
1. Przy wojewodzie działa kolegium doradcze.
2. W skład kolegium wchodzą:
   1) wicewojewodowie,
   2) dyrektor generalny urzędu wojewódzkiego,
   3) komendant wojewódzki Policji,
   4) komendant wojewódzki Państwowej Straży Pożarnej,
   5) inne osoby wymienione w statucie urzędu wojewódzkiego.
3. Do udziału w pracach i posiedzeniach kolegium wojewoda może  zaprosić inne
  osoby, w szczególności kierowników zespolonych służb, inspekcji i straży
  wojewódzkich oraz dyrektorów wydziałów.
4. Wojewoda może tworzyć inne zespoły doradcze.
                                   Art. 38.
Minister właściwy do spraw administracji publicznej ustali, w drodze
rozporządzenia, instrukcję kancelaryjną dla zespolonej administracji rządowej,
określającą zasady i tryb wykonywania czynności kancelaryjnych przez organy
administracji zespolonej w celu zapewnienia jednolitego sposobu tworzenia,
ewidencjonowania i przechowywania dokumentów oraz ochrony ich przed
uszkodzeniem, zniszczeniem lub utratą.
                                       
                                  Rozdział 4
                            Akty prawa miejscowego
                                       
                                   Art. 39.
Na podstawie i w granicach upoważnień zawartych w ustawie wojewoda oraz organy
administracji niezespolonej stanowią akty prawa miejscowego obowiązujące na
obszarze województwa lub jego części.
                                   Art. 40.
1. W zakresie nie uregulowanym w ustawach lub innych przepisach powszechnie
  obowiązujących wojewoda może wydawać rozporządzenia porządkowe, jeżeli jest
  to niezbędne do  ochrony życia, zdrowia lub mienia oraz do zapewnienia
  porządku, spokoju i bezpieczeństwa publicznego.
2. Rozporządzenia porządkowe mogą przewidywać za naruszenie ich przepisów,
  kary grzywny wymierzane  na zasadach i trybie określonych w prawie o
  wykroczeniach.
3. Rozporządzenie porządkowe wojewoda przekazuje niezwłocznie Prezesowi Rady
  Ministrów, marszałkowi województwa, starostom, prezydentom miast, burmistrzom
  i wójtom, na których terenie rozporządzenie ma być stosowane.
                                   Art. 41.
1. Prezes Rady Ministrów uchyla, w trybie nadzoru, akty prawa miejscowego, w
  tym rozporządzenia porządkowe, ustanowione przez wojewodę lub organy
  administracji niezespolonej, jeżeli są one niezgodne z ustawami lub aktami
  wydanymi w celu ich wykonania, a także może je uchylać z powodu niezgodności
  z polityką rządu lub naruszenia zasad rzetelności i gospodarności.
2. Prezes Rady Ministrów ustala, w drodze rozporządzenia, tryb kontroli aktów
  prawa miejscowego ustanowionych przez wojewodę i organy administracji
  niezespolonej.
                                   Art. 42.
1. Akty prawa miejscowego są ogłaszane w wojewódzkim dzienniku urzędowym.
  Dzień wydania dziennika jest dniem ogłoszenia aktu.
2. Akty prawa miejscowego wchodzą w życie po upływie 14 dni od dnia
  ogłoszenia, chyba że ustawa lub sam przepis prawa miejscowego przewiduje
  termin późniejszy.
3. Rozporządzenie porządkowe wojewody wchodzi w życie z chwilą ogłoszenia.
  Ogłoszenie następuje natychmiast  w środkach masowego przekazu oraz w drodze
  obwieszczeń lub w inny sposób zwyczajowo przyjęty na danym obszarze.
4. W przypadkach, kiedy z istoty regulacji zawartej w akcie prawa miejscowego,
  wydanym przez wojewodę na podstawie upoważnienia udzielonego w ustawie,
  wynika, że zwłoka w wejściu w życie przepisów w nim zawartych mogłaby
  spowodować nieodwracalne szkody lub poważne zagrożenie życia, zdrowia lub
  mienia, wojewoda może zarządzić ogłoszenie i wejście w życie takiego aktu na
  zasadach i w trybie określonych w ust.3.
5. Akty prawa miejscowego, o których mowa w ust. 3 i 4, podlegają także
  ogłoszeniu w wojewódzkim dzienniku urzędowym.
                                   Art. 43.
1. Wojewoda wydaje wojewódzki dziennik urzędowy.
2. W wojewódzkim dzienniku urzędowym ogłasza się:
   1) akty prawa miejscowego stanowionego przez sejmik województwa, wojewodę i
     organy administracji niezespolonej,
   2) akty Prezesa Rady Ministrów uchylające akty prawa miejscowego
     stanowionego przez wojewodę i organy administracji niezespolonej,
   3) akty prawa miejscowego stanowionego przez organ powiatu i gminy,
   4) wyroki sądu administracyjnego uwzględniające skargi na akty prawa
     miejscowego stanowionego przez organ administracji rządowej, organ
     samorządu województwa, organ powiatu i gminy,
   5) inne akty prawne, w tym informacje i obwieszczenia, jeżeli tak stanowią
     przepisy szczególne.
3. Prezes Rady Ministrów określi, w drodze rozporządzenia, zasady i tryb
  wydawania wojewódzkiego dziennika urzędowego.
4. Wojewoda prowadzi zbiór wydawanych przez siebie wojewódzkich dzienników
  urzędowych, udostępnia go jednostkom samorządu terytorialnego na obszarze
  województwa i umożliwia powszechny wgląd do tego zbioru.
                                   Art. 44.
1. Każdy, czyj interes prawny lub uprawnienie zostały naruszone przepisem aktu
  prawa miejscowego wydanym w sprawie z zakresu administracji publicznej, może
  - po bezskutecznym wezwaniu organu, który wydał przepis, lub organu
  upoważnionego do uchylenia przepisu w trybie nadzoru, do usunięcia naruszenia
  - zaskarżyć przepis do sądu administracyjnego.
2. Nie stwierdza się nieważności aktu prawa miejscowego po upływie jednego
  roku od dnia jego wydania.
3. Przepisu ust. 1 nie stosuje się, jeżeli w sprawie orzekał już sąd
  administracyjny i skargę oddalił.
4. W sprawie wezwania do usunięcia naruszenia stosuje się przepisy o terminach
  załatwiania spraw w postępowaniu administracyjnym.
                                   Art. 45.
1. Przepis art. 44 stosuje się odpowiednio, gdy wojewoda lub organy
  administracji niezespolonej nie wykonują czynności nakazanych prawem albo
  przez podejmowane czynności prawne lub faktyczne naruszają prawa osób
  trzecich.
2. W przypadkach, o których mowa w ust. 1, sąd administracyjny może nakazać
  organowi nadzoru wykonanie niezbędnych czynności na rzecz skarżącego.
                                  Rozdział 5
                                Przepis końcowy
                                       
                                   Art. 46.
Ustawa wchodzi w życie w terminie i na zasadach określonych w odrębnej ustawie.
                          
                          
                                                                               
                                                                               
                                                                               
 Załącznik
 
 
                      ORGANY ADMINISTRACJI NIEZESPOLONEJ
                                       
                                       
1) Dowódcy okręgów wojskowych, szefowie wojewódzkich sztabów wojskowych,
  wojskowi komendanci uzupełnień,
  
2) Dyrektorzy izb skarbowych, naczelnicy urzędów skarbowych, inspektorzy
  kontroli skarbowej,
  
3) Dyrektorzy okręgowych urzędów górniczych i specjalistycznych urzędów
  górniczych,
  
4) Dyrektorzy okręgowych urzędów miar i naczelnicy obwodowych urzędów miar,
  
5) Dyrektorzy okręgowych urzędów probierczych i naczelnicy obwodowych urzędów
  probierczych,
  
6) Dyrektorzy regionalnych dyrekcji Lasów Państwowych,
  
7) Dyrektorzy regionalnych zarządów gospodarki wodnej,
  
8) Dyrektorzy urzędów celnych,
  
9) Dyrektorzy urzędów morskich,
  
10) Dyrektorzy urzędów statystycznych,
  
11) Główny Inspektor i inspektorzy dozoru technicznego żeglugi morskiej,
  
12) kierownicy inspektoratów żeglugi śródlądowej,
  
13) komendanci oddziałów Straży Granicznej, komendanci strażnic oraz komendanci
  granicznych placówek kontrolnych i dywizjonów Straży Granicznej,
  
14) Prezes Agencji Rynku Rolnego,
  
15) regionalni inspektorzy celni.
                                       
                                       
