



                                    
Dz.U. z 1995 r. Nr 2, poz. 5 
                                    
                                USTAWA
                       z dnia 14 grudnia 1994 r.
                                    
                 o spisie ludności i mieszkań w 1995 r.
                                    
                                    
                               Rozdział 1
                         Termin i zakres spisu
                                    
                                Art. 1.
Spis ludności i mieszkań, zwany dalej "spisem", będzie przeprowadzony w wylosowanych
obwodach spisowych na terytorium Rzeczypospolitej Polskiej w 
dniach od 18 do 31 maja 1995 r., według stanu w dniu 17 maja 1995 r. o godzinie
24{oo}.
                                Art. 2.
 1. Spis będzie przeprowadzony metodą reprezentacyjną.
 2. Prezes Głównego Urzędu Statystycznego ustali, w drodze zarządzenia, 
   szczegółowe zasady losowania obwodów spisowych i sposób podawania ich 
   do publicznej wiadomości.
 
                                Art. 3.
 1. Spisem zostaną objęte:
    1) mieszkania i zamieszkane pomieszczenia nie będące mieszkaniami,
    2) osoby stale w nich zamieszkujące i czasowo przebywające.
 2. Spis nie obejmie:
    1) szefów i cudzoziemskiego personelu przedstawicielstw dyplomatycznych
      i urzędów konsularnych państw obcych, członków rodzin tych 
      osób oraz innych osób korzystających z przywilejów i immunitetów na 
      mocy umów, ustaw lub powszechnie ustalonych zwyczajów międzynarodowych,
    2) mieszkań zajętych na potrzeby osób, o których mowa w pkt 1.
    
                                Art. 4.
Ilekroć w ustawie jest mowa o:
    1) mieszkaniu - oznacza to wydzielony trwałymi ścianami, w obrębie budynku,
      zespół izb lub jedną izbę, łącznie z pomieszczeniami pomocniczymi,
      niezależnie od tego, czy są zamieszkane na podstawie jednego 
      lub więcej niż jednego tytułu prawnego,
    2) zamieszkanym pomieszczeniu nie będącym mieszkaniem - oznacza to 
      pomieszczenie prowizoryczne (np. strych, pralnię, suszarnię, oborę) 
      lub obiekt ruchomy (np. barakowóz, przyczepę campingową, barkę), 
      które w czasie spisu jest jedynym miejscem zamieszkania rodziny lub 
      osoby samotnej,
    3) obiekcie zbiorowego zamieszkania - oznacza to internat, dom akademicki
      (studencki), hotel pracowniczy, dom dziecka, zakład wychowawczy,
      dom rencisty, dom pomocy społecznej dla dzieci lub dla dorosłych,
      dom zakonny (klasztor), a także szpital, sanatorium, schronisko 
      turystyczne, hotel, motel, pensjonat itp.,
    4) gospodarstwie domowym - oznacza to zespół osób mieszkających i 
      utrzymujących się wspólnie,
    5) głowie gospodarstwa domowego - oznacza to osobę, która w głównej 
      mierze dostarcza środków na utrzymanie gospodarstwa domowego,
    6) pracy pierwszej - oznacza to pracę, która zajmuje zwykle więcej czasu 
      niż praca druga albo jest pracą jedyną,
    7) pracy drugiej - oznacza to pracę, która zajmuje zwykle mniej czasu 
      niż praca pierwsza,
    8) rodzaju niezarobkowego źródła utrzymania - oznacza to emeryturę, 
      rentę inwalidzką lub rodzinną, zasiłek dla bezrobotnych, zasiłek wychowawczy,
      zasiłek z pomocy społecznej, alimenty z funduszu alimentacyjnego
      lub od osób prywatnych, dochody z własności (z wynajmu 
      mieszkania lub budynków niemieszkalnych, dochody z oddanych w 
      dzierżawę gruntów rolnych, dochody z lokat kapitałowych),
    9) wyposażeniu mieszkania w urządzenia techniczne - oznacza to wyposażenie
      mieszkania w: wodociąg, WC, łazienkę, ciepłą wodę, gaz, telefon
      przewodowy,
   10) charakterze zajmowania mieszkania przez gospodarstwo domowe - 
      oznacza to tytuł prawny, na podstawie którego gospodarstwo domowe 
      zajmuje całe mieszkanie lub jego część.
   
                                Art. 5.
 1. W ramach spisu będą zebrane następujące informacje o osobach stale zamieszkałych
   i czasowo przebywających w spisywanych mieszkaniach i pomieszczeniach
   nie będących mieszkaniami:
    1) nazwisko i imię, charakter przebywania w mieszkaniu lub pomieszczeniu
      nie będącym mieszkaniem, pokrewieństwo z głową gospodarstwa 
      domowego,
    2) płeć, data urodzenia, stan cywilny, miesiąc i rok zawarcia małżeństwa, 
      liczba dzieci żywo urodzonych,
    3) ograniczenie zdolności do wykonywania podstawowych czynności życiowych,
      spowodowane kalectwem lub przewlekłą chorobą,
    4) wykształcenie lub uczęszczanie do szkoły,
    5) wykonywanie pracy w ostatnim tygodniu poprzedzającym spis i w ciągu
      ostatnich 12 miesięcy; opis pracy pierwszej i drugiej: nazwa zakładu
      pracy i główny lub przeważający przedmiot prowadzonej działalności,
      miejsce położenia i forma własności zakładu pracy, status zatrudnienia
      i zajmowane stanowisko bądź rodzaj wykonywanych czynności,
    6) wykonywanie pracy w gospodarstwie rolnym (na działce rolnej) w ciągu
      ostatniego roku (liczba miesięcy) oraz powierzchnia użytkowanego 
      (ogólna i użytków rolnych) gospodarstwa rolnego lub działki rolnej,
    7) rodzaj niezarobkowego źródła utrzymania,
    8) główne źródło utrzymania (praca, niezarobkowe źródło utrzymania, 
      pozostawanie na utrzymaniu),
    9) poszukiwanie pracy, formy starania się o pracę, gotowość do jej podjęcia,
      od którego roku nie pracuje.
 2. W ramach spisu będą zebrane następujące informacje o mieszkaniach i 
   budynkach, w których te mieszkania występują, oraz o zamieszkanych pomieszczeniach
   nie będących mieszkaniami:
    1) rodzaj zamieszkanej jednostki (mieszkanie, pomieszczenie prowizoryczne
      lub obiekt ruchomy, obiekt zbiorowego zamieszkania),
    2) forma własności mieszkania,
    3) liczba izb (pokoi i kuchni) w mieszkaniu, powierzchnia użytkowa mieszkania,
      w tym liczba izb i powierzchnia wykorzystywana wyłącznie do 
      prowadzenia działalności gospodarczej,
    4) wyposażenie mieszkania w urządzenia techniczne,
    5) czyją własnością jest budynek; jego rodzaj i rok wybudowania, rodzaj 
      materiału ścian zewnętrznych, wyposażenie budynku w instalację wodociągową
      i kanalizacyjną i jej rodzaj (sieciowa, lokalna), fakt przeprowadzenia
      remontu kapitalnego budynku, liczba mieszkań w budynku.
 3. W ramach spisu będą zebrane następujące informacje o gospodarstwach 
   domowych:
    1) główne i dodatkowe źródło utrzymania,
    2) charakter zajmowania mieszkania (właściciel, członek spółdzielni mieszkaniowej,
      główny najemca, podnajemca, w innym charakterze),
    3) wysokość miesięcznych opłat za mieszkanie (czynszu, opłat za c.o. i 
      ciepłą wodę i innych składników),
    4) otrzymywanie dodatku mieszkaniowego i jego wysokość,
    5) obciążenie spłatą kredytu mieszkaniowego zaciągniętego w instytucji 
      finansowej,
    6) w przypadku zamieszkiwania dwóch i więcej gospodarstw domowych 
      w jednym mieszkaniu - udział drugiego i dalszego gospodarstwa w 
      miesięcznych opłatach za mieszkanie.
 4. Prezes Głównego Urzędu Statystycznego określi, w drodze zarządzenia, 
   wzór formularza spisowego, zawierającego pytania w zakresie ustalonym w 
   ust. 1-3. Zarządzenie podlega ogłoszeniu w Dzienniku Urzędowym Rzeczypospolitej
   Polskiej "Monitor Polski".
 
                                Art. 6.
 1. Osoby objęte spisem są obowiązane do udzielenia możliwie ścisłych, wyczerpujących
   i zgodnych z prawdą odpowiedzi na pytania zawarte w formularzu
   spisowym. Do udzielenia odpowiedzi o osobach małoletnich oraz 
   o osobach nieobecnych obowiązane są pełnoletnie osoby wspólnie z nimi 
   zamieszkałe.
 2. W razie nieobecności osób zobowiązanych do udzielenia odpowiedzi, a 
   zamieszkałych w obiektach zbiorowego zamieszkania, obowiązek udzielenia
   informacji, w zakresie posiadanej dokumentacji, należy do zarządzających
   tymi obiektami.
 3. Informacji o zamieszkanych budynkach zarządzanych przez osoby prawne i 
   jednostki organizacyjne nie posiadające osobowości prawnej, a także wysokości
   miesięcznych opłat za mieszkanie pobieranych od lokatorów w 
   tych budynkach, udzielają zarządzający tymi budynkami.
 4. Informacji o zamieszkanych budynkach stanowiących własność osób fizycznych
   udzielają właściciele lub użytkownicy tych budynków.
 5. Odmowa udzielenia odpowiedzi pociąga za sobą skutki prawne przewidziane
   w ustawie z dnia 26 lutego 1982 r. o statystyce państwowej (Dz.U. 
   z 1989 r. Nr 40, poz. 221).
 
                                 Art. 7.
 1. Zbierane i gromadzone w spisie dane są poufne i podlegają szczególnej 
   ochronie; dane te mogą być wykorzystywane wyłącznie do opracowań, zestawień
   i analiz statystycznych oraz do tworzenia przez organy statystyki 
   państwowej operatu do badań prowadzonych przez te organy; udostępnianie
   lub wykorzystywanie danych uzyskanych w spisie dla innych niż podane 
   celów jest zabronione (tajemnica statystyczna).
 2. Naruszenie tajemnicy statystycznej pociąga za sobą skutki prawne przewidziane
   w art. 26 i 27 ustawy, o której mowa w art. 6 ust. 5.
 
                                Art. 8.
Osoby wykonujące prace związane z przygotowaniem, przeprowadzeniem i 
opracowaniem wyników spisu są obowiązane do bezwzględnego przestrzegania 
tajemnicy statystycznej i mogą być dopuszczone do wykonywania tych prac po 
złożeniu pisemnego przyrzeczenia następującej treści:
     "Przyrzekam, że będę wykonywał swoje prace na rzecz spisu ludności i 
      mieszkań z całą rzetelnością, a poznane w czasie ich wykonywania dane
      zachowam w tajemnicy wobec osób trzecich.".
    
                                Art. 9.
Wojewódzkie urzędy statystyczne są obowiązane za pośrednictwem urzędów 
gmin zawiadomić w piśmie adresowanym do wylosowanych do badania osób i 
mieszkań oraz przez naklejenie ogłoszeń w sposób zwyczajowo przyjęty w poszczególnych
miejscowościach o celu, zakresie i sposobie przeprowadzenia spisu,
o prawach i obowiązkach osób wezwanych do udzielenia odpowiedzi oraz 
o gwarancjach poufności i zachowaniu tajemnicy statystycznej.
                                    
                               Rozdział 2
                           Organizacja spisu
                                    
                                Art. 10.
Pracami związanymi z przygotowaniem i przeprowadzeniem spisu kierują:
    1) Prezes Głównego Urzędu Statystycznego i w jego zastępstwie dyrektor 
      Departamentu Organizacji Badań - całością prac,
    2) dyrektor wojewódzkiego urzędu statystycznego - na terenie województwa,
    3) wójt, burmistrz, prezydent miasta - na terenie gminy.
    
                                Art. 11.
 1. Zadania gmin w ramach prac związanych z organizacją i prowadzeniem 
   spisu obejmują:
    1) wynikający z przepisów o podziale zadań i kompetencji między organy 
      gminy a organy administracji rządowej obowiązek zaktualizowania:
       a) nazewnictwa ulic i placów oraz numeracji nieruchomości,
       b) ewidencji ludności,
    2) zadania zlecone z zakresu administracji rządowej zlecane niniejszą 
      ustawą:
       a) zaktualizowanie wykazów nieruchomości i mieszkań w wylosowanych
         obwodach spisowych,
       b) zorganizowanie przeprowadzenia we współdziałaniu z wojewódzkim
         urzędem statystycznym spisu na terenie gminy, w tym:
          - delegowanie pracowników urzędu gminy do prac spisowych i 
            na szkolenia organizowane przez wojewódzki urząd statystyczny,
          - werbunek kandydatów na rachmistrzów spisowych,
          - rozdział druków spisowych,
          - powiadamianie osób zamieszkałych w wylosowanych do spisu 
            mieszkaniach i gospodarstwach domowych,
          - nadzorowanie przebiegu spisu,
          - przyjmowanie od rachmistrzów spisowych formularzy spisowych,
          - kontrola kompletności formularzy w obwodach spisowych oraz 
            zapisów na formularzach spisowych i ich przekazanie do wojewódzkiego
            urzędu statystycznego.
 2. Nadzór merytoryczny nad realizacją zadań, o których mowa w ust. 1 pkt 2, 
   sprawuje dyrektor wojewódzkiego urzędu statystycznego województwa, na 
   którego terenie znajduje się gmina.
 3. Środki na wykonanie zadań, o których mowa w ust. 1 pkt 2, zostaną przekazane
   przez Główny Urząd Statystyczny za pośrednictwem wojewódzkich 
   urzędów statystycznych sukcesywnie, po zakończeniu kolejnych etapów 
   prac; ostateczne rozliczenie nastąpi w terminie do dnia 31 lipca 1995 r.
 
                                Art. 12.
Terenowe organy administracji rządowej zapewnią, nieodpłatnie, na potrzeby 
spisu:
    1) udostępnienie aktualnych matryc map wykonanych do Narodowego 
      Spisu Powszechnego 1988 r.,
    2) wykonanie nowych map dla nowo utworzonych miast i gmin oraz dla 
      jednostek terytorialnych o zmienionych granicach.
    
                                Art. 13.
W okresie od dnia wejścia w życie ustawy do dnia 30 czerwca 1995 r. nie dokonuje
się zmian w podziale terytorialnym kraju.
                                Art. 14.
Prace związane z przygotowaniem i przeprowadzeniem spisu oraz zadania zlecone
gminom, o których mowa w art. 11 ust. 1 pkt 2, są finansowane z budżetu
państwa w części dotyczącej Głównego Urzędu Statystycznego.
                                Art. 15.
 1. Spis przeprowadzą rachmistrze spisowi, powołani przez dyrektora wojewódzkiego
   urzędu statystycznego na wniosek wójta, burmistrza lub prezydenta
   miasta.
 2. Rachmistrzowi spisowemu przysługuje ochrona prawna przewidziana dla 
   funkcjonariuszy publicznych.
 
                                Art. 16.
Osoby, o których mowa w art. 8, mogą być wynagradzane w formie nagród lub 
w ramach umów zlecenia według zasad ustalonych przez Prezesa Głównego 
Urzędu Statystycznego.
 
                                Art. 17.
 1. W razie wypadku powstałego przy pełnieniu obowiązków spisowych, rachmistrzom
   spisowym i innym osobom wykonującym prace na rzecz spisu 
   oraz członkom ich rodzin przysługują świadczenia z tytułu wypadku na zasadach
   ustalonych w przepisach określających podstawę wymiaru renty z 
   tytułu wypadku przy pracy lub choroby zawodowej, świadczeń dla pracowników,
   którzy ulegli wypadkom w szczególnych okolicznościach, oraz świadczeń
   dla osób nie będących pracownikami, jeżeli nie mają oni prawa do 
   tych świadczeń na podstawie odrębnych przepisów.
 2. Roszczenia w przypadkach, o których mowa w ust. 1, zgłasza się do organów
   statystyki państwowej, które sporządzają dokumentację zgodnie z 
   ustawą z dnia 12 czerwca 1975 r. o świadczeniach z tytułu wypadków przy 
   pracy i chorób zawodowych (Dz.U. z 1983 r. Nr 30, poz. 144, z 1989 r. Nr 
   35, poz. 192, z 1990 r. Nr 36, poz. 206 i z 1991 r. Nr 94, poz. 422) oraz 
   przekazują ją terenowemu oddziałowi ZUS.
                                Art. 18.
Prezes Głównego Urzędu Statystycznego określi, w drodze zarządzenia, metodologię
spisu oraz sposób i tryb jego przeprowadzenia.
                                Art. 19.
Ministrowie: Obrony Narodowej, Spraw Wewnętrznych i Sprawiedliwości, w 
drodze zarządzeń, każdy w swoim zakresie działania, w porozumieniu z Prezesem
Głównego Urzędu Statystycznego, określą szczegółowe zasady i sposób:
    1) przeprowadzenia spisu w obiektach i na terenach zamkniętych, pozostających
      w zarządzie podległych im jednostek organizacyjnych,
    2) przeprowadzenia spisu osób pełniących służbę lub zatrudnionych w 
      podległych im jednostkach organizacyjnych, mieszkających poza obiektami
      zamkniętymi,
    3) udzielania informacji przez osoby pełniące służbę lub zatrudnione w 
      podległych im jednostkach organizacyjnych, z zachowaniem tajemnicy 
      państwowej i służbowej.
    
                                Art. 20.
Prezes Głównego Urzędu Statystycznego, w porozumieniu z władzami kościołów
i związków wyznaniowych, określi, w drodze zarządzenia, szczegółowe zasady
i sposób spisywania osób duchownych oraz mieszkań znajdujących się na 
terenie instytucji wyznaniowych.
                                Art. 21.
Rada Ministrów, w drodze rozporządzenia, na wniosek Prezesa Głównego 
Urzędu Statystycznego, może zarządzić powtórzenie spisu w tych obwodach, w 
których spis został przeprowadzony wadliwie. Termin powtórnego spisu należy 
podać do wiadomości ludności zamieszkałej w obwodach nim objętych.
                               Rozdział 3
                             Spis kontrolny
                                    
                                Art. 22.
 1. W dniach od 1 do 7 czerwca 1995 r. w wylosowanych obwodach spisowych 
   zostanie przeprowadzony spis kontrolny.
 2. Spis kontrolny polega na sprawdzeniu kompletności przeprowadzonego 
   spisu, poprawności zapisów w formularzu spisowym oraz zgodności podstawowych
   cech ze stanem faktycznym.
 3. Szczegółowy zakres oraz tryb przeprowadzenia spisu kontrolnego ustali 
   Prezes Głównego Urzędu Statystycznego, w drodze zarządzenia.
 
                                Art. 23.
Przepisy art. 3-20 stosuje się odpowiednio do spisu kontrolnego oraz w przypadku
zarządzenia powtórzenia spisu w trybie art. 21.
                                    
                                Art. 24.
Ustawa wchodzi w życie po upływie 14 dni od dnia ogłoszenia.
