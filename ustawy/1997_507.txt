



Dz.U. z 1997 r. Nr 157, poz. 1029
                                    
                                    
                                    
                                    
                                 USTAWA
                       z dnia 11 grudnia 1997 r.
                                    
o ochronie przed nadmiernym przywozem na polski obszar celny niektórych 
                   towarów tekstylnych i odzieżowych
                                    
                                    
                               Rozdział 1
                            Przepisy ogólne
                                    
                                Art. 1.
 1. Ustawa określa środki ochronne przed nadmiernym przywozem na polski 
   obszar celny niektórych towarów tekstylnych i odzieżowych, zwane dalej 
   "środkami ochronnymi" oraz zasady i tryb postępowania w sprawie stosowania
   tych środków, zwany dalej "postępowaniem ochronnym".
 2. Przepisy ustawy stosuje się do towarów tekstylnych i odzieżowych objętych 
   Porozumieniem w sprawie Tekstyliów i Odzieży (TiO) (Dz.U. z 1996 r. Nr 
   9, poz. 54) stanowiącym załącznik do Porozumienia ustanawiającego Światową
   Organizację Handlu (WTO), sporządzonego w Marakeszu dnia 15 
   kwietnia 1994 r. (Dz.U. z 1995 r. Nr 98, poz. 483).
 3. Środki i postępowanie ochronne, określone w niniejszej ustawie, będą stosowane
   z zachowaniem wymogów określonych w Porozumieniu TiO. 
 4. Minister Gospodarki w drodze obwieszczenia, ogłasza listę towarów tekstylnych
   i odzieżowych objętych Porozumieniem TiO w Dzienniku Urzędowym
   Rzeczypospolitej Polskiej "Monitor Polski".
 
                                Art. 2.
 1. Postanowienia i decyzje, o których mowa w niniejszej ustawie, przed ich 
   podjęciem konsultowane są z Prezesem Urzędu Ochrony Konkurencji i 
   Konsumentów.
 2. Postanowienia i decyzje, o których mowa w niniejszej ustawie, wraz z uzasadnieniem,
   są ogłaszane w Dzienniku Urzędowym Rzeczypospolitej Polskiej
   "Monitor Polski" i wchodzą w życie po upływie 14 dni od daty ogłoszenia.
 3. Minister Gospodarki przekazuje wydane postanowienia i decyzje wnioskodawcy
   i władzom kraju eksportu.
 
                                Art. 3.
Do postępowania ochronnego stosuje się przepisy Kodeksu postępowania administracyjnego,
jeżeli przepisy niniejszej ustawy nie stanowią inaczej.
                                    
                                Art. 4.
Przywóz towarów na polski obszar celny uważa się za nadmierny, jeżeli występuje
w tak zwiększonych ilościach:
   1) bezwzględnych lub
   2) w stosunku do wielkości krajowej produkcji towaru podobnego lub 
     bezpośrednio konkurencyjnego,
  że wyrządza poważną szkodę lub zagraża wyrządzeniem takiej szkody 
   przemysłowi krajowemu.
                                    
                                Art. 5.
Użyte w ustawie określenia oznaczają:
   1) poważna szkoda - znaczące i ogólne pogorszenie sytuacji przemysłu 
     krajowego,
   2) zagrożenie poważną szkodą - groźbę powstania poważnej szkody w rozumieniu
     pkt 1,
   3) towar podobny - towar, który jest jednakowy pod każdym względem w 
     stosunku do towaru objętego postępowaniem ochronnym lub, w razie 
     braku takiego towaru, inny towar, który, pomimo że nie jest jednakowy 
     pod każdym względem, ma cechy ściśle odpowiadające cechom towaru 
     objętego tym postępowaniem,
   4) towar bezpośrednio konkurencyjny - towar, który chociaż nie spełnia 
     wymogów określonych w pkt 3, ze względu na możliwość użycia go do 
     tych samych celów i spełniania przez niego tych samych funkcji oraz ze 
     względu na jego cenę, może być uznany za substytutywny w odniesieniu 
     do towaru objętego postępowaniem ochronnym,
   5) przemysł krajowy - ogół producentów wytwarzających towar podobny 
     bądź bezpośrednio konkurencyjny na terytorium Rzeczypospolitej Polskiej,
     lub tych spośród nich, których łączna produkcja towaru podobnego
     bądź bezpośrednio konkurencyjnego stanowi co najmniej 50% całkowitej
     produkcji krajowej tego towaru,
   6) kraj eksportu - kraj pochodzenia towaru, a w wypadku, gdy towar nie 
     jest przywożony na polski obszar celny bezpośrednio z kraju pochodzenia
     towaru, kraj wysyłki danego towaru,
   7) strony zainteresowane - władze kraju eksportu, krajowych producentów 
     danego towaru lub towaru bezpośrednio konkurencyjnego, lub inne krajowe
     i zagraniczne osoby fizyczne i prawne, które w czasie postępowania
     wykażą swój bezpośredni interes prawny i materialny w badanej 
     sprawie.
                                    
                               Rozdział 2
                            Środki ochronne
                                    
                                Art. 6.
Jeśli w wyniku postępowania ochronnego stwierdzone zostanie, że przywóz na 
polski obszar celny towarów pochodzących z określonego kraju jest nadmierny, 
to wobec towarów pochodzących z tego kraju, dopuszczanych do obrotu na 
polskim obszarze celnym, może zostać zastosowany środek ochronny, z zastrzeżeniem
art. 7.
                                Art. 7.
Środki ochronne, określone niniejszą ustawą, nie będą stosowane wobec towarów
określonych w załączniku.
                                    
                                Art. 8.
 1. Zastosowanie środków ochronnych polega na ustanowieniu kontyngentu 
   ilościowego w rozumieniu ustawy z dnia ... o administrowaniu obrotem z 
   zagranicą towarami i usługami oraz o obrocie specjalnym (Dz.U. Nr ..., 
   poz. ...).
 2. Środki ochronne mogą być tymczasowe i ostateczne.
                                    
                                Art. 9.
Środki ochronne ustanawiane wobec przywozu na polski obszar celny towarów 
pochodzących z krajów nie będących członkami WTO będą nie mniej restrykcyjne
niż wobec towarów pochodzących z krajów członkowskich WTO.
                                    
                                Art. 10.
W wypadku ustanowienia środka ochronnego, do objęcia towaru procedurą 
dopuszczenia do obrotu na polski obszar celny towarów, o których mowa w 
art. 1 ust. 2, wymagane jest pozwolenie Ministra Gospodarki, wydane zgodnie 
z przepisami ustawy o administrowaniu obrotem z zagranicą towarami i usługami
oraz o obrocie specjalnym.
                                    
                               Rozdział 3
                         Postępowanie ochronne
                                    
                                Art. 11.
 1. Minister Gospodarki wszczyna postępowanie ochronne:
   1) na pisemny wniosek osoby fizycznej lub prawnej albo jednostki organizacyjnej
     nie posiadającej osobowości prawnej, występującej na rzecz 
     przemysłu krajowego. Wniosek uważa się za złożony na rzecz przemysłu
     krajowego, jeżeli popierają go producenci krajowi, których łączna 
     produkcja stanowi co najmniej 25% produkcji towaru podobnego lub 
     bezpośrednio konkurencyjnego,
   2) z urzędu, jeżeli dysponuje dowodami uzasadniającymi wszczęcie postępowania
     ochronnego.
 2. Minister Gospodarki określi, w drodze rozporządzenia, wymogi jakie powinien
   spełniać wniosek o wszczęcie postępowania ochronnego. 
 3. W wypadku, gdy wniosek nie spełnia wymogów określonych zgodnie z ust. 
   2, lub materiał dowodowy okaże się niewystarczający, Minister Gospodarki 
   nie później niż w terminie 15 dni od daty wpływu wniosku zawiadomi o 
   tym wnioskodawcę i wezwie go do usunięcia braków w terminie nie krótszym
   niż 30 dni od daty otrzymania wezwania. Jeżeli braki nie zostaną 
   usunięte w wyznaczonym terminie Minister Gospodarki pozostawia wniosek
   bez rozpoznania.
 4. W wypadku wycofania wniosku przez wnioskodawcę przed wydaniem postanowienia
   o wszczęciu postępowania ochronnego, postępowania nie 
   wszczyna się.
 5. Jeżeli wnioskodawca wycofa wniosek po wszczęciu postępowania ochronnego
   Minister Gospodarki, w drodze decyzji, umorzy postępowanie, chyba 
   że naruszałoby to interes publiczny.
                                    
                                Art. 12.
Minister Gospodarki wydaje decyzję o odmowie wszczęcia postępowania 
ochronnego, jeżeli wymaga tego interes publiczny.
                                    
                                Art. 13.
 1. Przed wydaniem postanowienia o wszczęciu postępowania ochronnego żadne
   informacje w sprawie nie będą podane do wiadomości publicznej.
 2. Jeżeli z umów międzynarodowych wynika obowiązek zawiadamiania zainteresowanej
   strony (stron) i Organu Kontrolnego do Spraw Tekstyliów 
   (TMB) o wszczęciu postępowania ochronnego, Minister Gospodarki powiadomi
   właściwe władze.
                                    
                                Art. 14.
 1. Minister Gospodarki wszczyna postępowanie ochronne w drodze postanowienia.
 2. W wypadku postępowania wszczynanego na wniosek, o którym mowa w 
   art. 11 ust. 1 pkt 1, Minister Gospodarki wydaje postanowienie o wszczęciu
   postępowania ochronnego nie później niż w terminie 30 dni od daty 
   wpływu kompletnego wniosku.
 3. Postanowienie, o którym mowa w ust. 1, powinno zawierać streszczenie 
   zgromadzonych informacji oraz określać:
   1) datę wszczęcia postępowania ochronnego,
   2) kod taryfy celnej i nazwę towaru objętego postępowaniem ochronnym,
   3) termin, w którym strony zainteresowane powinny zgłosić swój udział w 
     postępowaniu ochronnym,
   4) kraje eksportu towaru objętego postępowaniem ochronnym,
   5) termin dostarczenia informacji i wyrażenia opinii przez strony zainteresowane.
                                    
                                Art. 15.
 1. Minister Gospodarki może wezwać strony zainteresowane do dostarczenia 
   informacji lub do złożenia wyjaśnień, jeżeli jest to niezbędne dla prowadzonego
   postępowania ochronnego.
 2. Jeżeli strona zainteresowana odmawia udzielenia w wyznaczonym terminie 
   informacji lub w inny sposób utrudnia postępowanie ochronne, ustalenia 
   mogą być dokonane na podstawie innych dostępnych informacji.
 3. Jeżeli strona zainteresowana przedstawi nieprawdziwe lub mylące informacje,
   to takie informacje pomija się i w postępowaniu ochronnym wykorzystuje
   się inne dostępne dane.
                                    
                                Art. 16.
 1. Strony zainteresowane mogą w toku postępowania ochronnego składać wyjaśnienia,
   zgłaszać wnioski oraz dostarczać dowody na ich poparcie.
 2. Informacje, o których mowa w ust. 1, przekazane w formie ustnej mogą 
   zostać uwzględnione w postępowaniu ochronnym pod warunkiem, że zostaną
   utrwalone w formie pisemnej.
 3. Strona zainteresowana, przekazująca informacje mające istotne znaczenie 
   dla jej pozycji konkurencyjnej na rynku, może żądać by informacjom tym 
   nadano klauzulę poufności.
 4. Informacjom zostanie nadana klauzula poufności pod warunkiem, że:
   1) strona przekazująca informacje uzasadni swe żądanie oraz
   2) z przekazanych informacji sporządzi streszczenie, które może zostać 
     udostępnione innym uczestnikom postępowania.
 5. W wypadku, gdy żądanie o nadanie informacji klauzuli poufności było 
   nieuzasadnione, przekazująca je strona sprzeciwiała się udostępnieniu informacji
   innym uczestnikom postępowania, oraz nie dostarczyła streszczenia,
   o którym mowa w ust. 4 pkt 2, Minister Gospodarki może rozstrzygnąć
   sprawę na podstawie innych dostępnych dowodów, chyba że informacje
   można potwierdzić na podstawie innych źródeł.
 6. Informacja, której nadano klauzulę poufności, nie może być udostępniona 
   innym uczestnikom postępowania ochronnego bez zgody strony, przekazującej
   informację.
                                    
                                Art. 17.
 1. Minister Gospodarki w toku postępowania ochronnego zbada w szczególności:
   1) wielkość przywozu ogółem w ilościach bezwzględnych, w tym z krajów, 
     z których nastąpił nadmierny przywóz oraz stosunek wielkości tego 
     przywozu do wielkości krajowej produkcji lub konsumpcji,
   2) wpływ przywozu na sytuację producentów krajowych towaru podobnego 
     lub bezpośrednio konkurencyjnego, wyrażający się w zmianach:
       a) wielkości produkcji,
       b) stopnia wykorzystania zdolności produkcyjnych,
       c) stanu zapasów,
       d) wielkości lub wartości sprzedaży,
       e) udziału w rynku,
       f) zysku lub straty,
       g) stopy zwrotu z zaangażowanego kapitału, 
       h) przepływów pieniężnych,
       i) stanu zatrudnienia,
       j) wydajności pracy,
   3) istnienie związku przyczynowego pomiędzy przywozem towarów na polski
     obszar celny, a sytuacją krajowych producentów, o której mowa w 
     pkt 2.
 2. W toku postępowania ochronnego Minister Gospodarki zbada także czynniki
   inne niż przywóz, które wyrządziły lub mogły wyrządzić poważną 
   szkodę przemysłowi krajowemu, lub przyczyniły się do powstania takiej 
   szkody. Szkoda wyrządzona przez te czynniki nie będzie przypisywana 
   przywozowi.
 3. W celu stwierdzenia, czy przywóz towaru objętego postępowaniem 
   ochronnym zagraża wyrządzeniem poważnej szkody przemysłowi krajowemu,
   Minister Gospodarki zbada, czy istniejąca sytuacja przekształci się 
   w poważną szkodę, biorąc pod uwagę:
   1) wielkość i tempo wzrostu przywozu na polski obszar celny towaru objętego
     postępowaniem ochronnym,
   2) możliwości eksportowe kraju eksportu towaru objętego postępowaniem 
     ochronnym i prawdopodobieństwo wykorzystania tych możliwości dla 
     zwiększenia przywozu na polski obszar celny.
                                    
                                Art. 18.
 1. W wypadku, gdy postępowanie ochronne dotyczy towaru pochodzącego z 
   kraju - członka WTO, a zgromadzony materiał daje podstawy do uznania, 
   że powstała poważna szkoda lub istnieje groźba powstania poważnej szkody,
   Minister Gospodarki w terminie 14 dni od daty wydania postanowienia 
   o wszczęciu postępowania wystąpi z wnioskiem do władz kraju eksportu o 
   podjęcie konsultacji mających na celu osiągnięcie porozumienia odnośnie 
   zasadności ustanowienia środka ochronnego dla towarów objętych postępowaniem.
 2. Wraz z wnioskiem o konsultacje Minister Gospodarki przekaże informację 
   zawierającą:
   1) nazwę towaru, którego postępowanie dotyczy,
   2) dane i przesłanki wskazujące na istnienie poważnej szkody lub groźby 
     jej powstania,
   3) rodzaj proponowanego środka ochronnego i zakres jego zastosowania, 
  biorąc pod uwagę wielkość przywozu towaru zrealizowanego w okresie 12 
   miesięcy, kończącego się na 2 miesiące przed wnioskiem o konsultacje.
 3. O wystąpieniu z wnioskiem o konsultacje i ich wynikach Minister Gospodarki
   informuje TMB.
                                    
                                Art. 19.
 1. Jeżeli w toku postępowania ochronnego Minister Gospodarki stwierdzi, że 
   przywóz na polski obszar celny jest nadmierny, to wobec przywozu takiego 
   towaru, po konsultacjach z władzami kraju eksportu, ustanowi w drodze 
   decyzji ostateczny środek ochronny.
 2. Minister Gospodarki wydaje decyzję, o której mowa w ust. 1, w ciągu 30 
   dni od zakończenia konsultacji, o których mowa w art. 18 ust. 1.
 3. Decyzja o ustanowieniu ostatecznego środka ochronnego powinna określać:
   1) nazwę kraju eksportera,
   2) kod taryfy celnej i nazwę towaru,
   3) okres na jaki ustanowiono środek ochronny, jego wielkość i sposób 
     rozdysponowania.
 4. Jeżeli środek ochronny został ustanowiony na okres dłuższy niż jeden rok, 
   decyzja powinna określać warunki liberalizacji ustanowionego środka 
   ochronnego.
 5. Ostateczny środek ochronny może być ustanowiony na okres nie dłuższy 
   niż 3 lata lub do czasu wyłączenia z listy towarów tekstylnych i odzieżowych,
   o której mowa w art. 1 ust. 2, w zależności od tego co nastąpi wcześniej.
 6. Minister Gospodarki może uchylić lub zmienić decyzję o zastosowaniu 
   środka ochronnego jeżeli TMB uzna, że zastosowanie środka ochronnego 
   nie było zasadne.
                                    
                                Art. 20.
 1. Wielkość kontyngentu, stanowiącego środek ochronny, nie może być niższa 
   od wielkości przywozu towaru w okresie 12 miesięcy, kończącym się na
   2 miesiące przed wystąpieniem do kraju eksportu z wnioskiem , o którym 
   mowa w art. 18 ust. 1.
 2. W wypadku ustanowienia środka ochronnego wielkość kontyngentu, o którym
   mowa w ust. 1, obowiązywać będzie dłużej niż jeden rok, to poziom 
   kontyngentu dla każdego następnego roku będzie wyższy o co najmniej 
   6% niż dla roku poprzedniego.
 3. Na wniosek władz kraju eksportu wielkość kontyngentu, o którym mowa w 
   ust. 2, może być zwiększona:
   1) w drugim roku o nie więcej niż 5% kontyngentu tego roku, przy jednoczesnym
     zmniejszeniu kontyngentu roku następnego,
   2) w drugim i trzecim roku - o wielkość niewykorzystanych kontyngentów 
     lat poprzednich.
 4. Zwiększenia, o których mowa w ust. 3, łącznie nie mogą w każdym roku 
   przekraczać 10% kontyngentu dla danego roku.
 5. Zwiększenie kontyngentu, o którym mowa w ust. 3 i 4, następuje po dokonaniu
   oceny wpływu tego podwyższenia na sytuację przemysłu krajowego.
                                    
                                Art. 21.
Jeżeli w toku postępowania ochronnego zostanie stwierdzone, że:
   1) przywóz na polski obszar celny towarów objętych postępowaniem nie 
     wyrządził poważnej szkody przemysłowi krajowemu ani nie zagraża powstaniem
     takiej szkody,
   2) stwierdzona szkoda została spowodowana innymi czynnikami niż przywóz
     towarów objętych postępowaniem ochronnym,
  Minister Gospodarki wydaje decyzję o zakończeniu postępowania ochronnego
   bez zastosowania środka ochronnego.
                                    
                                Art. 22.
 1. Jeżeli w czasie trwania postępowania ochronnego zostanie stwierdzone, że 
   należy niezwłocznie wprowadzić środek ochronny gdyż opóźnienie jego 
   wprowadzenia mogłoby spowodować szkodę trudną do naprawienia, Minister
   Gospodarki może wprowadzić tymczasowy środek ochronny na okres 
   nie dłuższy niż 90 dni.
 2. W wypadku gdy postępowanie ochronne dotyczy towaru pochodzącego z 
   kraju - członka WTO, Minister Gospodarki w ciągu 5 dni od dnia wprowadzenia
   środka, o którym mowa w ust. 1, wystąpi do władz kraju pochodzenia
   towaru z wnioskiem o konsultację.
                                    
                                Art. 23.
 1. Minister Gospodarki ustanawia tymczasowy środek ochronny w drodze decyzji.
 2. Decyzja o ustanowieniu tymczasowego środka ochronnego powinna określać:
   1) kraj eksportu,
   2) kod taryfy celnej towaru objętego środkiem ochronnym i nazwę towaru, 
   3) okres, zakres i warunki oraz sposób jego rozdysponowania. 
 3. Jeżeli postępowanie ochronne zostanie zakończone decyzją, o której mowa 
   w art. 19, Minister Gospodarki uchyla decyzję o zastosowaniu środka tymczasowego
   z dniem wejścia w życie decyzji o zastosowaniu ostatecznego 
   środka ochronnego.
 4. Jeżeli postępowanie ochronne zostanie zakończone decyzją, o której mowa 
   w art. 21, Minister Gospodarki z dniem jej podjęcia uchyla decyzję o zastosowaniu
   środka tymczasowego.
                                    
                                    
                               Rozdział 4
           Postępowanie w sprawie obejścia środka ochronnego
                                    
                                Art. 24.
 1. Jeżeli nastąpiło naruszenie zasad realizacji ustanowionego kontyngentu 
   poprzez przeładunek, zmianę kierunku przywozu, fałszowanie świadectw 
   pochodzenia lub innych oficjalnych dokumentów, co sprawiło, że towar został
   dopuszczony do obrotu na polskim obszarze celnym z naruszeniem 
   ustanowionych ograniczeń, Minister Gospodarki wystąpi bezzwłocznie do 
   władz kraju eksportu o podjęcie konsultacji w celu likwidacji powstałych 
   nieprawidłowości.
 2. Konsultacje będą prowadzone w okresie 30 dni od dnia doręczenia wniosku.
 3. W wypadku nie przystąpienia przez zainteresowaną stronę w terminie 
   określonym w ust. 2 do konsultacji lub jeżeli konsultacje nie doprowadzą 
   do pozytywnych rezultatów mogą być zastosowane środki mające na celu 
   przeciwdziałanie naruszaniu ustalonych ograniczeń.
                                    
                                Art. 25.
Środki, o których mowa w art. 24 ust. 3, polegają na:
   1) wprowadzeniu przez Radę Ministrów zakazu przywozu towaru na polski
     obszar celny na podstawie ustawy o administrowaniu obrotem z zagranicą
     towarami i usługami oraz o obrocie specjalnym,
   2) ustanowieniu przez Ministra Gospodarki dodatkowej opłaty celnej,
   3) pomniejszeniu obowiązującego kontyngentu, o ilość towaru wprowadzonego
     na polski obszar celny z pominięciem kontyngentu.
                                    
                                    
                               Rozdział 5
                     Przepisy przejściowe i końcowe
                                    
                                Art. 26.
 1. Postępowanie wszczęte i nie zakończone przed dniem wejścia w życie niniejszej
   ustawy prowadzone jest według dotychczas obowiązujących przepisów.
 2. Wnioski o wszczęcie postępowania ochronnego, wobec których postępowanie
   nie zostało podjęte przed dniem wejścia w życie niniejszej ustawy, 
   powinny zostać, pod rygorem pozostawienia wniosku bez rozpoznania, dostosowane
   do wymogów określonych zgodnie z niniejszą ustawą, w terminie
   3 miesięcy od dnia wejścia w życie ustawy.
                                    
                                Art. 27.
Ustawa wchodzi w życie z dniem 1 stycznia 1998 r.
Załącznik do ustawy z dnia 11 grudnia
1997 r. o ochronie przed nadmiernym
przywozem na polski obszar celny niektórych
towarów tekstylnych i odzieżowych
 Lista towarów, do których nie będą miały zastosowania środki ochronne
                                    
                                    
                                    
Środki ochronne nie będą stosowane w odniesieniu do:
   1) towarów przywożonych z krajów rozwijających się - członków WTO 
     obejmujących: ręcznie produkowane tkaniny wyrabiane chałupniczo, 
     produkty chałupnictwa wykonane z takich tkanin lub produkty tekstylne 
     i odzieżowe tradycyjnego rzemiosła ludowego pod warunkiem, iż towary 
     takie będą w odpowiedni sposób udokumentowane zgodnie z porozumieniami
     zawartymi między zainteresowanymi członkami;
   2) towarów tekstylnych, którymi handel międzynarodowy nosi charakter 
     historyczny i którymi handlowano w znaczących ilościach do 1982 roku, 
     takich jak torby, worki, podkłady dywanowe, liny, torby podróżne, maty, 
     materiały do wyrobu mat oraz dywany, produkowanych zazwyczaj z juty,
     włókna kokosowego, sizalu, manili (konopie manilskie), włókien roślin
     z rodzaju Agave i Furcraea oraz włókien z liści Agave fourcroydes z 
     rodziny Amaryllidaceae;
   3) towarów wykonanych z naturalnego jedwabiu.
W odniesieniu do takich towarów będą mieć zastosowanie postanowienia Artykułu
XIX GATT 1994 oraz ustawy o ochronie przed nadmiernym przywozem
towarów na polski obszar celny.
