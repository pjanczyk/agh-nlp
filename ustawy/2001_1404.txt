



Dz.U. z 2001 r. Nr 128, poz. 1404
                                       
                                      
 
                                    USTAWA
                          z dnia 24 sierpnia 2001 r.
                                       
                     o zmianie ustawy - Karta Nauczyciela
                                       
                                       
                                    Art. 1.
W ustawie z dnia 26 stycznia 1982 r. - Karta Nauczyciela (Dz.U. z 1997 r. Nr
56, poz. 357, z 1998 r. Nr 106, poz. 668 i Nr 162, poz. 1118 oraz z 2000 r. Nr
12, poz. 136, Nr 19, poz. 239, Nr 22, poz. 291 i Nr 122, poz. 1323) art. 30
otrzymuje brzmienie:
      "Art. 30. 1. Wynagrodzenie nauczycieli, z zastrzeżeniem art. 32, składa
             się z:
           1) wynagrodzenia zasadniczego,
           2) dodatków: za wysługę lat, motywacyjnego, funkcyjnego oraz za
             warunki pracy,
           3) wynagrodzenia za godziny ponadwymiarowe i godziny doraźnych
             zastępstw,
           4) nagród i innych świadczeń wynikających ze stosunku pracy, z
             wyłączeniem świadczeń z zakładowego funduszu świadczeń socjalnych
             i dodatków socjalnych określonych w art. 54.
         2. Wysokość wynagrodzenia zasadniczego nauczyciela uzależniona jest
           od stopnia awansu zawodowego, posiadanych kwalifikacji oraz wymiaru
           zajęć obowiązkowych, a wysokość dodatków odpowiednio od okresu
           zatrudnienia, jakości świadczonej pracy, wykonywania dodatkowych
           zadań lub zajęć, powierzonego stanowiska oraz trudnych, uciążliwych
           lub szkodliwych dla zdrowia warunków pracy.
         3. Średnie wynagrodzenie nauczyciela stażysty stanowi 82% kwoty
           bazowej określonej dla pracowników państwowej sfery budżetowej, na
           podstawie art. 5 pkt 1 lit.. a) i art. 6 ust. 1 pkt 2 ustawy z dnia
           23 grudnia 1999 r. o kształtowaniu wynagrodzeń w państwowej sferze
           budżetowej oraz o zmianie niektórych ustaw (Dz.U. Nr 110, poz.
           1255), ustalanej corocznie w ustawie budżetowej.
         4. Średnie wynagrodzenie pozostałych nauczycieli stanowi dla:
           1) nauczyciela kontraktowego - 125%,
           2) nauczyciela mianowanego   - 175%,
           3) nauczyciela dyplomowanego - 225%
           wynagrodzenia, o którym mowa w ust. 3.
         5. Minister właściwy do spraw oświaty i wychowania, w porozumieniu z
           właściwymi ministrami, uwzględniając wysokości średniego
           wynagrodzenia nauczycieli, o których mowa w ust. 3 i 4, określa w
           drodze rozporządzenia dla nauczycieli poszczególnych stopni awansu
           zawodowego, zatrudnionych w szkołach prowadzonych przez jednostki
           samorządu terytorialnego, oraz przez organy administracji rządowej:
           1) wysokość minimalnych stawek wynagrodzenia zasadniczego dla
             nauczycieli realizujących tygodniowy obowiązkowy wymiar godzin, o
             którym mowa w art. 42 ust. 3, oraz dla nauczycieli, których
             tygodniowy obowiązkowy wymiar godzin ustala się na podstawie art.
             42 ust. 7, a także szczegółowe zasady zaszeregowania nauczycieli,
           2) sposób obliczania wysokości stawki wynagrodzenia zasadniczego za
             jedną godzinę przeliczeniową i minimalnej stawki wynagrodzenia
             zasadniczego dla nauczycieli realizujących tygodniowy obowiązkowy
             wymiar godzin, o którym mowa w art. 42 ust. 4a,
           3) wykaz stanowisk oraz dodatkowych zadań i zajęć uprawniających
             nauczyciela do dodatku funkcyjnego, wysokość minimalnych stawek
             dodatków, o których mowa w ust. 1 pkt 2, oraz warunki przyznawania
             tych dodatków, z zastrzeżeniem art. 33 i 34,
           4) szczegółowy sposób obliczania wynagrodzenia za godziny
             ponadwymiarowe, z zastrzeżeniem art. 35 ust. 3 oraz za godziny
             doraźnych zastępstw,
           5) wysokość i warunki wypłacania składników wynagrodzenia, o których
             mowa w ust. 1 pkt 4, o ile nie zostały one określone w ustawie lub
             w odrębnych przepisach.
         6. Środki niezbędne na wynagrodzenia nauczycieli dla liczby
           nauczycieli poszczególnych stopni zatrudnionych zgodnie ze
           standardami, o których mowa w ust. 7, wraz z pochodnymi od
           wynagrodzeń i odpisami, o których mowa w ustawie, zagwarantowane są
           przez państwo w części oświatowej subwencji ogólnej dla jednostek
           samorządu terytorialnego, a w przypadku szkół prowadzonych przez
           właściwych ministrów - w budżetach tych ministrów.
         7. Jednostki samorządu terytorialnego prowadzące szkoły mogą
           zwiększyć wysokość środków na wynagrodzenia nauczycieli ponad
           poziom gwarantowany przez państwo.
         8. Podwyższenie wynagrodzeń nauczycieli następuje nie później niż w
           terminie określonym dla pracowników państwowej sfery budżetowej, o
           których mowa w ust. 3 z wyrównaniem od dnia 1 stycznia danego roku.
         9. Minister właściwy do spraw oświaty i wychowania określa, w
           porozumieniu z zainteresowanymi ministrami i Stroną Samorządową
           Komisji Wspólnej Rządu i Samorządu Terytorialnego, w drodze
           rozporządzenia, standardy zatrudnienia nauczycieli, biorąc pod
           uwagę w szczególności liczbę nauczycieli na oddział, liczbę uczniów
           w oddziale oraz liczbę obowiązkowych zajęć dla uczniów i
           wychowanków w poszczególnych typach i rodzajach szkół.".
         
                                       
                                    Art. 2.
Do czasu wydania przepisów wykonawczych przewidzianych w ustawie zachowują moc
dotychczasowe przepisy wykonawcze, nie dłużej jednak niż przez okres 6 miesięcy
od dnia wejścia w życie niniejszej ustawy.
                                    Art. 3.
Ustawa wchodzi w życie z dniem 1 stycznia 2002 r.
