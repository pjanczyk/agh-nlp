



Dz.U. z 2000 r. Nr 15, poz. 179
                                                                                
                                                                                
                                                                                
                                                                                
                                                                                
                                     USTAWA
                           z dnia 22 stycznia 2000 r.
                                        
                       o ogólnym bezpieczeństwie produktów
                                        
                                   Rozdział 1
                                 Przepisy ogólne
                                        
                                     Art. 1.
Ustawa określa ogólne wymagania dotyczące bezpieczeństwa produktów, zasady i
tryb przeciwdziałania naruszeniom tych wymagań przez przedsiębiorców oraz organy
sprawujące nadzór nad bezpieczeństwem produktów.
                                     Art. 2.
Ustawa nie narusza odrębnych przepisów prawnych regulujących szczególne warunki
bezpieczeństwa określonych produktów.
                                     Art. 3.
Użyte w ustawie określenia oznaczają:
   1) produkt - dostarczaną przez przedsiębiorcę, zarówno odpłatnie, jak i
     nieodpłatnie, rzecz ruchomą przeznaczoną do użytku konsumentów lub
     nadającą się do takiego użytku; produktem jest zarówno rzecz nowa, jak i
     używana lub naprawiana bądź regenerowana, a także energia; w rozumieniu
     ustawy produktem nie są jednak rzeczy używane wprowadzane na rynek jako
     antyki albo jako rzeczy wymagające naprawy lub remontu przed użyciem,
     jeżeli dostarczający powiadomił konsumenta o właściwościach tych rzeczy,
   2) producent - przedsiębiorcę, który wytwarza, wprowadza do obrotu lub
     naprawia produkt, a także jego przedstawiciela oraz każdą osobę, która
     występuje jako wytwórca, umieszczając na produkcie bądź do niego
     dołączając swoje nazwisko, nazwę, znak towarowy bądź inne odróżniające
     oznaczenie; za producenta uważa się również importera oraz każdego, kto
     prowadząc działalność gospodarczą może wpływać na bezpieczeństwo produktu,
   3) sprzedawca - przedsiębiorcę, który uczestniczy w obrocie handlowym i
     którego działalność nie wpływa na bezpieczeństwo produktu.
   
                                   Rozdział 2
                         Ogólne wymagania bezpieczeństwa
                                        
                                     Art. 4.
1. Produktem bezpiecznym jest produkt, który w zwykłych lub w innych, dających
  się rozsądnie przewidzieć, warunkach jego używania, włączając czas
  korzystania z produktu, nie stwarza żadnego zagrożenia dla konsumentów lub
  stwarza znikome zagrożenie, dające się pogodzić z jego zwykłym używaniem i
  uwzględniające wysoki poziom wymagań dotyczących ochrony bezpieczeństwa,
  życia i zdrowia ludzkiego.
2. Oceniając bezpieczeństwo produktu uwzględnia się:
   1) kategorie konsumentów narażonych na zwiększone niebezpieczeństwo związane
     z używaniem produktu, a zwłaszcza dzieci,
   2) cechy i właściwości produktu, w szczególności jego skład, konstrukcję i
     wykończenie, opakowanie, instrukcję jego montażu i konserwacji,
   3) oddziaływanie produktu na inne produkty, jeżeli możliwe było do
     przewidzenia ich łączne używanie,
   4) wygląd lub prezentację produktu, jego oznakowanie, instrukcję użycia i
     obsługi, sposób przechowywania i pozbywania się oraz wszelkie inne dane
     lub informacje pochodzące od producenta.
3. Nie wystarcza do uznania produktu za niebezpieczny możliwość osiągnięcia
  wyższego poziomu bezpieczeństwa lub dostępność innych produktów stwarzających
  niższy stopień zagrożenia dla konsumentów.
                                     Art. 5.
Jeżeli ustanowiono szczególne przepisy dotyczące bezpieczeństwa produktów, w
szczególności z zakresu kontroli technicznej, sanitarnej lub ochrony środowiska,
produkt powinien odpowiadać wymaganiom określonym w tych przepisach.
                                     Art. 6.
Jeżeli do produktu nie mają zastosowania przepisy, o których mowa w art. 5,
bezpieczeństwo produktu ocenia się uwzględniając stopień spełniania przez
produkt wymagań określonych w stosowanych dobrowolnie Polskich Normach; w
przypadku braku Polskich Norm bezpieczeństwo produktu ocenia się uwzględniając
inne właściwe specyfikacje techniczne, zasady dobrej praktyki zawodowej, a także
poprzez odwołanie się do stanu wiedzy i techniki lub do uzasadnionych oczekiwań
konsumentów co do bezpieczeństwa danego produktu.
                                     Art. 7.
Spełnianie przez produkt wymagań określonych w art. 5 i 6 nie wyłącza możliwości
zastosowania środków, o których mowa w art. 14-16, jeżeli produkt stanowi
zagrożenie dla konsumentów.
                                   Rozdział 3
                        Obowiązki producenta i sprzedawcy
                                        
                                     Art. 8.
Producent jest obowiązany wprowadzać do obrotu produkty bezpieczne.
                                     Art. 9.
1. Producent jest obowiązany:
   1) dostarczać konsumentom i sprzedawcom właściwą i pełną informację
     umożliwiającą im ocenę zagrożeń związanych z produktem w czasie normalnego
     lub możliwego do przewidzenia sposobu i okresu jego używania, jeżeli takie
     zagrożenia nie są, w braku odpowiedniego ostrzeżenia, natychmiast
     zauważalne, oraz informację dotyczącą możliwości przeciwdziałania tym
     zagrożeniom,
   2) podejmować odpowiednie do właściwości produktu wprowadzanego do obrotu
     środki zapobiegające powstawaniu zagrożeń, o których mowa w pkt 1, a w
     szczególności: testować próbki produktów, analizować składane skargi i
     reklamacje, oznaczać produkty lub ich serie w sposób umożliwiający ich
     właściwą identyfikację,
   3) podejmować, w razie konieczności, działania mające na celu niezwłoczne
     wycofanie produktu z obrotu, jeżeli produkt stwarza lub mógłby stwarzać
     zagrożenie dla życia lub zdrowia konsumentów,
   4) powiadamiać o zagrożeniach związanych z produktem organy właściwe - ze
     względu na te zagrożenia - do podejmowania działań administracyjnych,
     zwane dalej "właściwymi organami".
2. Informacje i oznaczenia, o których mowa w ust. 1 pkt 1 i 2, należy
  formułować w języku polskim, w sposób jasny i zrozumiały; winny one również
  zawierać nazwę produktu, znak towarowy, firmę, nazwę lub imię i nazwisko
  producenta oraz jego adres.
3. Sposób oznakowania produktów określają odrębne przepisy.
                                    Art. 10.
Sprzedawca jest obowiązany współdziałać z należytą starannością z producentami
oraz właściwymi organami w zakresie zapewnienia zgodności produktu z ogólnymi
wymaganiami bezpieczeństwa, a w szczególności:
   1) nie dostarczać produktów, które zgodnie z wiedzą jaką posiada lub jakiej
     można od niego oczekiwać, nie spełniają tych wymagań,
   2) przyjmować informacje od konsumentów o zagrożeniach powodowanych przez
     produkty i przekazywać je producentom oraz właściwym organom, a także
     współdziałać z nimi w celu uniknięcia takich zagrożeń.
   
                                   Rozdział 4
                      Nadzór nad bezpieczeństwem produktów
                                        
                                    Art. 11.
1. Organem sprawującym nadzór nad bezpieczeństwem produktów jest Prezes Urzędu
  Ochrony Konkurencji i Konsumentów, zwany dalej "organem nadzoru", który
  wykonuje swoje zadania przy pomocy Inspekcji Handlowej.
2. Nadzór, o którym mowa w ust. 1, obejmuje wykonywanie czynności i stosowanie
  środków określonych w ustawie oraz w przepisach dotyczących zakresu działania
  organu nadzoru a także Inspekcji Handlowej.
3. Przepis ust. 1 nie ogranicza kompetencji innych właściwych organów,
  wynikających z odrębnych przepisów regulujących szczególne warunki
  bezpieczeństwa określonych produktów.
                                    Art. 12.
1. Organ nadzoru może żądać od organów inspekcji i innych jednostek, do których
  zadań należy wykonywanie badań bezpieczeństwa produktów, przeprowadzenia
  kontroli w tym zakresie, powiadamiając równocześnie o tym właściwy organ
  sprawujący nadzór nad tymi organami lub jednostkami.
2. Organy i jednostki, o których mowa w ust. 1, oraz organy administracji
  rządowej i samorządowej są obowiązane niezwłocznie zawiadamiać organ nadzoru
  o stwierdzonych zagrożeniach związanych z bezpieczeństwem produktów i
  podjętych w związku z tym działaniach.
                                    Art. 13.
Organ nadzoru podejmuje środki na podstawie ustawy odpowiednie do stopnia
zagrożenia powodowanego przez produkty. Mogą one zmierzać jedynie do odwrócenia
grożącego niebezpieczeństwa lub usunięcia już istniejącego oraz mieć na celu
zapewnienie bezpieczeństwa, zdrowia i życia konsumentów.
                                        
                                    Art. 14.
1. Jeżeli przed wprowadzeniem produktu do obrotu, okoliczności wskazują
  wystarczająco, że produkt nie spełnia wymagań bezpieczeństwa określonych w
  art. 4, organ nadzoru może nakazać producentowi dostarczenie wszelkich
  informacji o produkcie i związanych z nim zagrożeniach.
2. W przypadku stwierdzenia, iż produkt nie spełnia wymagań bezpieczeństwa
  określonych w art. 4, organ nadzoru może:
   1) w zakresie uzasadnionym okolicznościami, zobowiązać producenta do
     poddania produktu badaniu we właściwym akredytowanym laboratorium,
     określając przedmiot i termin przeprowadzenia badania lub
   2) na okres niezbędny do przeprowadzenia kontroli lub badań, zakazać
     prezentowania, oferowania, wprowadzania do obrotu i dostarczania produktu
     lub grupy produktów powodujących zagrożenie lub
   3) zakazać wprowadzania produktu lub grupy produktów do obrotu, do czasu
     spełnienia przez nie wymagań bezpieczeństwa.
3. W przypadkach określonych w ust. 2 pkt 1 w razie stwierdzenia, że produkt
  nie spełnia wymagań bezpieczeństwa, koszty badań ponosi producent.
   
                                    Art. 15.
1. Jeżeli produkt wprowadzony do obrotu nie spełnia wymagań bezpieczeństwa
  określonych w art. 4, organ nadzoru może:
   1) zażądać od producenta informacji o zagrożeniach związanych z produktem
     oraz informacji dotyczącej środków ostrożności niezbędnych do odwrócenia
     grożącego niebezpieczeństwa,
   2) zobowiązać producenta do poddania produktu badaniu we właściwym
     akredytowanym laboratorium, określając przedmiot i termin przeprowadzenia
     badania; w przypadku stwierdzenia, że produkt nie spełnia wymagań
     bezpieczeństwa, koszty badań ponosi producent,
   3) nakazać producentowi podanie odpowiednich ostrzeżeń do publicznej
     wiadomości w określony sposób,
   4) określić szczegółowe obowiązki producenta dotyczące udzielania
     konsumentom odpowiednich informacji o produkcie,
   5) nakazać producentowi zapewnienie zgodności produktu z wymaganiami
     bezpieczeństwa,
   6) nakazać producentowi wycofanie produktu z obrotu lub podjęcie działań
     zmierzających do odkupienia produktu od osób, które faktycznie nim
     władają,
   7) nakazać producentowi zniszczenie produktu, gdy stanowi to jedyny środek
     zapewniający usunięcie niebezpieczeństwa.
2. Środki przewidziane w ust. 1 mogą być stosowane odpowiednio wobec
  sprzedawcy.
3. Organ nadzoru może we własnym zakresie dokonać czynności określonych w ust.
  1 pkt 2 i 3.
4. Środki określone w ust. 1 winny być wprowadzone natychmiast i - z wyjątkiem
  badań określonych w ust. 1 pkt 2 - na koszt zobowiązanego do ich podjęcia. W
  przypadku stwierdzenia, że produkt nie spełnia wymagań bezpieczeństwa, koszty
  badań ponosi producent.
                                    Art. 16.
Jeżeli produkt nie spełnia wymagań bezpieczeństwa określonych w art. 4, organ
nadzoru może także zakazać jego reklamowania.
                                    Art. 17.
1. Przedsiębiorca, do którego organ nadzoru skierował żądanie, działając na
  podstawie art. 14-16, może przedstawić swoje stanowisko w tej sprawie w
  terminie 3 dni od dnia otrzymania żądania.
2. W przypadku braku stanowiska lub odmowy uwzględnienia żądania, o którym mowa
  w ust. 1, organ nadzoru może nałożyć obowiązki w art. 14-16 w drodze decyzji.
  Art. 127 § 3 Kodeksu postępowania administracyjnego nie stosuje się.
3. W zakresie w jakim jest to niezbędne, organ nadzoru może żądać od każdego
  przedsiębiorcy lub instytucji współdziałania w celu zapobieżenia zagrożeniom
  stwarzanym przez produkt.
4. Od decyzji, o których mowa w ust. 2, służy  skarga do Naczelnego Sądu
  Administracyjnego.
                                    Art. 18.
1. Producenci i sprzedawcy są obowiązani zapewniać upoważnionym pracownikom
  Urzędu Ochrony Konkurencji i Konsumentów, jego delegatur oraz Inspekcji
  Handlowej odpowiednie warunki do przeprowadzenia kontroli.
2. Przedmiotem kontroli jest ustalenie, czy produkt spełnia wymagania
  bezpieczeństwa, a jeżeli ich nie spełnia i w związku z tym zostały wydane
  odpowiednie decyzje - czy decyzje te zostały wykonane.
3. Upoważnieni do przeprowadzenia kontroli pracownicy mają prawo:
   1) wstępu do wszystkich pomieszczeń kontrolowanego przedsiębiorcy,
   2) wglądu do dokumentów kontrolowanego przedsiębiorcy oraz żądania odpisów i
     wyciągów z tych dokumentów,
   3) żądania wyjaśnień od pracowników kontrolowanego przedsiębiorcy,
   4) zabezpieczenia dokumentów i innych dowodów,
   5) pobrania i zabezpieczenia próbek produktów.
4. Przeprowadzający kontrole mają obowiązek przeprowadzać je w sposób sprawny i
  możliwie nie zakłócający funkcjonowania kontrolowanego.
5. Uzyskane w trakcie kontroli informacje dotyczące stosowanej przez
  kontrolowanego technologii lub stanowiące tajemnicę handlową są objęte
  tajemnicą służbową; nie dotyczy to informacji, które muszą być ujawnione ze
  względu na konieczność usunięcia zagrożeń związanych z produktem.
                                    Art. 19.
W szczególnie uzasadnionych przypadkach organ nadzoru może poinformować opinię
publiczną o zagrożeniach związanych z produktem; koszty tej informacji ponosi
producent.
                                    Art. 20.
1. Tworzy się krajowy system informowania o produktach niebezpiecznych (KSIPN),
  do którego zadań należy szybkie informowanie organów administracji rządowej i
  samorządowej, zainteresowanych instytucji oraz konsumentów o produktach
  niebezpiecznych.
2. Tworzy się krajowy system monitorowania wypadków konsumenckich (KSMWK), do
  którego zadań należy gromadzenie informacji, w tym danych o stanie zdrowia, w
  celu zapobiegania powstawaniu zagrożeń.
3. Rada Ministrów określi, w drodze rozporządzenia, szczegółowe zasady
  organizacji i działania systemów, o których mowa w ust. 1 i 2, zarządzania
  tymi systemami oraz obowiązki podmiotów w zakresie przekazywania systemom
  gromadzonych przez nie danych, a w szczególności:
   1) organy sprawujące nadzór nad funkcjonowanie systemów,
   2) organy zarządzające systemami (administratorów systemów), tryb ich
     powoływania i odwoływania oraz zadania i obowiązki organów związane z tym
     zarządzaniem,
   3) sposób zbierania, przetwarzania i udostępniania danych w ramach systemów,
   4) pojęcie wypadków konsumenckich,
   5) wzór rejestru produktów niebezpiecznych,
   6) wzory formularzy wykorzystywanych przy gromadzeniu danych o wypadkach
     konsumenckich.
   
                                    Art. 21.
1. Jeżeli organ celny podczas kontroli celnej produktów, które mają być objęte
  procedurą dopuszczenia do obrotu stwierdzi, że produkty mogą stanowić
  zagrożenie dla zdrowia, życia lub bezpieczeństwa, zatrzymuje produkty i
  występuje do właściwych organów o wydanie stosownej opinii.
2. Jeżeli właściwy organ wyda opinię potwierdzającą, że produkt stanowi
  zagrożenie dla życia, zdrowia lub bezpieczeństwa, organ celny cofa produkt za
  granicę.
3. Koszty cofnięcia produktu za granicę ponosi producent.
4. Rada Ministrów określi, w drodze rozporządzenia:
   1) produkty, które podlegają zatrzymaniu w trybie określonym w ust. 1, ze
     względu na brak dokumentacji lub oznakowania wymaganego szczególnymi
     przepisami dotyczącymi bezpieczeństwa tych produktów,
   2) tryb postępowania organów celnych przy zatrzymywaniu produktów, o których
     mowa w ust. 1,
   3) organy, o których mowa w ust. 1, oraz ich właściwość i zadania w tym
     zakresie, ze szczególnym uwzględnieniem zadań krajowego systemu
     informowania o produktach niebezpiecznych (KSIPN).
   
                                    Art. 22.
Rada Ministrów, w drodze rozporządzenia, może określić szczegółowe warunki
bezpieczeństwa lub znakowania określonych produktów.
                                    Art. 23.
1. Rada Ministrów określi, w drodze rozporządzeń, szczegółowe warunki
  dotyczące:
   1) bezpieczeństwa zabawek,
   2) bezpieczeństwa innych produktów, które stwarzają zagrożenie dla
     konsumentów przez to, że ich wygląd wskazuje na inne przeznaczenie niż
     rzeczywiste,
   3) bezpieczeństwa i znakowania produktów włókienniczych.
2. W rozporządzeniach, o których mowa w ust. 1, Rada Ministrów określa w
  szczególności:
   1) wymagania dotyczące wytwarzania produktów,
   2) informacje, które powinny zostać umieszczone na etykiecie lub opakowaniu
     produktu,
   3) sposób ponoszenia kosztów związanych z badaniem produktów na zgodność ze
     szczególnymi wymogami bezpieczeństwa, z uwzględnieniem zasad określonych w
     art. 15,
   4) organ sprawujący nadzór nad bezpieczeństwem produktów oraz tryb
     wykonywania tego nadzoru.
   
                                   Rozdział 5
                                 Przepisy karne
                                        
                                    Art. 24.
1. Kto narusza, chociażby nieumyślnie, którykolwiek z obowiązków określonych w
  art. 9 lub w art. 10, bądź narusza, chociażby nieumyślnie, którykolwiek z
  obowiązków wynikających z decyzji organu nadzoru wydanej na podstawie art. 17
  ust. 2, podlega grzywnie.
2. Tej samej karze podlega, kto nie wykonuje, chociażby nieumyślnie, żądania
  organu nadzoru skierowanego na podstawie art. 14-16 lub art. 17 ust. 3.
                                    Art. 25.
Kto będąc w zakresie działalności przedsiębiorstwa odpowiedzialnym za wykonanie
obowiązku określonego w art. 9 lub art. 10 albo wynikającego z żądania organu
nadzoru skierowanego na podstawie art. 14-16 lub art. 17 ust. 3, bądź z decyzji
organu nadzoru wydanej na podstawie art. 17 ust. 2, dopuszcza do naruszenia
któregokolwiek z tych obowiązków, podlega grzywnie.
                                    Art. 26.
1. Sąd może orzec przepadek przedmiotów pochodzących z przestępstwa, będących
  produktami stwarzającymi zagrożenie dla życia, zdrowia lub bezpieczeństwa
  konsumentów, choćby nie stanowiły własności sprawcy.
2. Sąd może zarządzić zniszczenie przedmiotów, których przepadek orzeczono,
  niezależnie od ich wartości.
                                   Rozdział 6
                                 Przepis końcowy
                                        
                                    Art. 27.
Ustawa wchodzi w życie po upływie 6 miesięcy od dnia ogłoszenia.
