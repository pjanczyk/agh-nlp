



Dz.U. z 2001 r. Nr 102, poz. 1116
                                                                               
                                                                               
                                       
                                       
                                    USTAWA
                            z dnia 27 lipca 2001 r.
                                       
 o zmianie ustawy o finansach publicznych, ustawy o organizacji i trybie pracy
     Rady Ministrów oraz o zakresie działania ministrów, ustawy o działach
             administracji rządowej oraz ustawy o służbie cywilnej
                                       
                                       
                                    Art. 1.
W ustawie z dnia 26 listopada 1998 r. o finansach publicznych (Dz. U. Nr 155,
poz. 1014, z 1999 r. Nr 49, poz. 485, Nr 38, poz. 360, Nr 70, poz. 778 i Nr
110, poz. 1255, z 2000 r. Nr 6, poz. 69, Nr 12, poz. 136, Nr 48, poz. 550, Nr
95, poz. 1041, Nr 119, poz. 1251 i Nr 122, poz. 1315 oraz z 2001 r. Nr 45, poz.
497 i Nr 46, poz. 499) wprowadza się następujące zmiany:
1) w art. 1 po pkt 4 dodaje się pkt 4a w brzmieniu:
  "4a) zasady kontroli finansowej i audytu wewnętrznego w jednostkach sektora
     finansów publicznych,";
2) art. 28a i art. 28b otrzymują brzmienie:
      "Art. 28a. 1. Kierownik jednostki sektora finansów publicznych, zwany
             dalej "kierownikiem jednostki", jest odpowiedzialny za całość
             gospodarki finansowej, w tym za wykonywanie określonych ustawą
             obowiązków w zakresie kontroli finansowej.
         2. Kierownik jednostki może powierzyć określone obowiązki w zakresie
           gospodarki finansowej pracownikom jednostki. Przyjęcie obowiązków
           przez te osoby powinno być stwierdzone dokumentem.
      Art. 28b. 1. Organ sprawujący, na podstawie odrębnych przepisów, nadzór
             nad jednostką sektora finansów publicznych, kontroluje
             przestrzeganie przez tę jednostkę realizacji procedur, o których
             mowa w art. 35a ust. 2 pkt 1.
         2. Kontrola, o której mowa w ust. 1, obejmuje w każdym roku co
           najmniej 5% wydatków nadzorowanej jednostki.";
3) art. 35 otrzymuje brzmienie:
      "Art. 35. 1. Głównym księgowym jednostki sektora finansów publicznych,
             zwanym dalej "głównym księgowym", jest pracownik, któremu
             kierownik jednostki powierza obowiązki i odpowiedzialność w
             zakresie:
           1) prowadzenia rachunkowości jednostki,
           2) wykonywania dyspozycji środkami pieniężnymi,
           3) dokonywania wstępnej kontroli zgodności operacji gospodarczych i
             finansowych z planem finansowym,
           4) dokonywania wstępnej kontroli kompletności i rzetelności
             dokumentów dotyczących operacji gospodarczych i finansowych.
         2. Głównym księgowym może być osoba, która:
           1) ma obywatelstwo polskie,
           2) ma pełną zdolność do czynności prawnych oraz korzysta z pełni
             praw publicznych,
           3) nie była prawomocnie skazana za przestępstwa: przeciwko mieniu,
             przeciwko obrotowi gospodarczemu, przeciwko działalności
             instytucji państwowych oraz samorządu terytorialnego, przeciwko
             wiarygodności dokumentów lub za przestępstwo karne skarbowe,
           4) ukończyła:
             a) ekonomiczne jednolite studia magisterskie, ekonomiczne wyższe
               studia zawodowe, uzupełniające ekonomiczne studia magisterskie
               lub ekonomiczne studia podyplomowe i posiada co najmniej 3letnią
praktykę w księgowości, lub
             b) średnią, policealną lub pomaturalną szkołę zawodową o kierunku
               rachunkowość i posiada co najmniej 6-letnią praktykę w
               księgowości.
         3. Dowodem dokonania przez głównego księgowego, wstępnej kontroli, o
           której mowa w ust. 1 pkt 3 i 4, jest jego podpis złożony na
           dokumentach dotyczących danej operacji. Złożenie podpisu przez
           głównego księgowego na dokumencie, obok podpisu pracownika
           właściwego rzeczowo oznacza, że:
           1) nie zgłasza zastrzeżeń do przedstawionej przez właściwych
             rzeczowo pracowników oceny prawidłowości merytorycznej tej
             operacji i jej zgodności z prawem,
           2) nie zgłasza zastrzeżeń do kompletności oraz formalno-rachunkowej
             rzetelności i prawidłowości dokumentów, dotyczących tej operacji,
           3) zobowiązania wynikające z operacji mieszczą się w planie
             finansowym oraz harmonogramie dochodów i wydatków a jednostka
             posiada środki finansowe na ich pokrycie.
         4. Główny księgowy w razie ujawnienia nieprawidłowości w zakresie
           określonym w ust. 3, zwraca dokument właściwemu rzeczowo
           pracownikowi a w razie nieusunięcia nieprawidłowości odmawia jego
           podpisania.
         5. O odmowie podpisania dokumentu i jej przyczynach główny księgowy
           zawiadamia pisemnie kierownika jednostki. Kierownik jednostki może
           wstrzymać realizację zakwestionowanej operacji albo wydać w formie
           pisemnej polecenie jej realizacji.
         6. W celu realizacji swoich zadań główny księgowy ma prawo:
           1) żądać od kierowników innych komórek organizacyjnych jednostki
             udzielania w formie ustnej lub pisemnej niezbędnych informacji i
             wyjaśnień, jak również udostępnienia do wglądu dokumentów i
             wyliczeń będących źródłem tych informacji i wyjaśnień,
           2) wnioskować do kierownika jednostki o określenie trybu, według
             którego mają być wykonywane przez inne komórki organizacyjne
             jednostki prace niezbędne do zapewnienia prawidłowości gospodarki
             finansowej oraz ewidencji księgowej, kalkulacji kosztów i
             sprawozdawczości finansowej.
         7. Przepisy dotyczące głównego księgowego stosuje się odpowiednio do
           głównego księgowego budżetu państwa, głównego księgowego części
           budżetowej oraz skarbnika (głównego księgowego budżetu jednostki
           samorządu terytorialnego).";
4) po art. 35 dodaje się rozdział 5 w brzmieniu:
                                  "Rozdział 5
              Kontrola finansowa i audyt wewnętrzny w jednostkach
                         sektora finansów publicznych
      Art. 35a. 1. Kontrola finansowa w jednostkach sektora finansów
             publicznych dotyczy procesów związanych z gromadzeniem i
             rozdysponowaniem środków publicznych oraz gospodarowaniem
             mieniem.
         2. Kontrola finansowa obejmuje:
           1) zapewnienie przestrzegania procedur kontroli oraz przeprowadzanie
             wstępnej oceny celowości zaciągania zobowiązań finansowych i
             dokonywania wydatków,
           2) badanie i porównanie stanu faktycznego ze stanem wymaganym,
             pobierania i gromadzenia środków publicznych, zaciągania
             zobowiązań finansowych i dokonywania wydatków ze środków
             publicznych, udzielania zamówień publicznych oraz zwrotu środków
             publicznych,
           3) prowadzenie gospodarki finansowej oraz stosowanie procedur, o
             których mowa w pkt 1.
         3. Procedury, o których mowa w ust. 2 pkt 1, ustala w formie pisemnej
           kierownik jednostki, biorąc pod uwagę standardy, o których mowa w
           art. 35o ust. 1 pkt 1.
     Art. 35b. W urzędach, w rozumieniu przepisów o służbie cywilnej, zadania
           związane z kontrolą finansową i audytem wewnętrznym, o którym mowa w
           art. 35c, przypisane kierownikowi jednostki wykonuje dyrektor
           generalny.
      Art. 35c. 1. Audytem wewnętrznym jest ogół działań, przez które kierownik
             jednostki uzyskuje obiektywną i niezależną ocenę funkcjonowania
             jednostki w zakresie gospodarki finansowej pod względem
             legalności, gospodarności, celowości, rzetelności, a także
             przejrzystości i jawności.
         2. Audyt wewnętrzny obejmuje, w szczególności:
           1) badanie dowodów księgowych oraz zapisów w księgach rachunkowych,
           2) ocenę systemu gromadzenia środków publicznych i dysponowania nimi
             oraz gospodarowania mieniem,
           3) ocenę efektywności i gospodarności zarządzania finansowego.
      Art. 35d. 1. Audyt wewnętrzny, z zastrzeżeniem ust. 2, prowadzi się w:
           1) jednostkach, o których mowa w art. 83 ust. 2,
           2) ministerstwach,
           3) Kancelarii Prezesa Rady Ministrów,
           4) urzędach centralnych,
           5) urzędach przewodniczących komitetów wchodzących w skład Rady
             Ministrów,
           6) Rządowym Centrum Studiów Strategicznych,
           7) Rządowym Centrum Legislacji,
           8) urzędach wojewódzkich,
           9) urzędach celnych,
          10) urzędach skarbowych,
          11) funduszach celowych, stanowiących wyodrębnione jednostki
            organizacyjne,
          12) Zakładzie Ubezpieczeń Społecznych, Kasie Rolniczego Ubezpieczenia
            Społecznego i zarządzanych przez nie funduszach,
          13) kasach chorych,
          14) należących do sektora finansów publicznych państwowych osobach
            prawnych utworzonych na podstawie odrębnych ustaw w celu
            wykonywania zadań publicznych.
         2. Audyt wewnętrzny prowadzi się w innych, niż wymienione w ust. 1,
           jednostkach sektora finansów publicznych, w tym w jednostkach
           samorządu terytorialnego, jeżeli jednostki te gromadzą znaczne
           środki publiczne lub dokonują znacznych wydatków publicznych.
         3. Minister Finansów określi, w drodze rozporządzenia, kwoty
           przychodów oraz wydatków środków publicznych dokonywanych w ciągu
           roku kalendarzowego, których przekroczenie powoduje obowiązek
           prowadzenia audytu wewnętrznego w jednostkach sektora finansów
           publicznych, o których mowa w ust. 2, oraz termin w ciągu którego
           jednostki te będą zobowiązane do rozpoczęcia audytu wewnętrznego.
         4. Kwoty, o których mowa w ust. 3, nie mogą być niższe niż 0,001%
           produktu krajowego brutto.
      Art. 35e. 1. Audyt wewnętrzny w jednostce sektora finansów publicznych
             prowadzi audytor wewnętrzny zatrudniony w tej jednostce, z
             zastrzeżeniem ust. 2.
         2. W państwowej jednostce budżetowej działającej poza granicami
           Rzeczypospolitej Polskiej, audyt wewnętrzny przeprowadza audytor
           wewnętrzny zatrudniony w jednostce nadrzędnej lub nadzorującej.
         3. Audytor wewnętrzny podlega bezpośrednio kierownikowi jednostki,
           który zapewnia organizacyjną odrębność wykonywania przez niego
           zadań określonych w ustawie.
         4. Rozwiązanie stosunku pracy z audytorem wewnętrznym zatrudnionym w
           jednostkach, o których mowa w art. 35d ust. 1 pkt 2-14 oraz ust. 2
           z wyłączeniem jednostek samorządu terytorialnego, nie może nastąpić
           bez zgody Głównego Inspektora Audytu Wewnętrznego.
      Art. 35f. 1. Audyt wewnętrzny, z zastrzeżeniem ust. 2, przeprowadza się
             na podstawie rocznego planu audytu wewnętrznego jednostki sektora
             finansów publicznych, zwanego dalej "planem audytu".
         2. W uzasadnionych przypadkach, audyt wewnętrzny przeprowadza się
           poza planem audytu.
         3. Plan audytu przygotowuje audytor wewnętrzny w porozumieniu z
           kierownikiem jednostki.
         4. Plan audytu zawiera, w szczególności:
           1) analizę obszarów ryzyka w zakresie gromadzenia środków
             publicznych i dysponowania nimi,
           2) tematy audytu wewnętrznego,
           3) proponowany harmonogram realizacji audytu wewnętrznego,
           4) planowane obszary, które powinny zostać objęte audytem
             wewnętrznym w kolejnych latach.
         5. Audytor wewnętrzny przedstawia kierownikowi jednostki, a w
           przypadku jednostek, o których mowa w art. 35d ust. 1 pkt 2-14,
           także Głównemu Inspektorowi Audytu Wewnętrznego:
           1) do końca marca każdego roku - sprawozdanie z wykonania planu
             audytu za rok poprzedni,
           2) do końca października każdego roku - plan audytu na rok następny.
      Art. 35g. 1. Do przeprowadzania audytu wewnętrznego uprawnia imienne
             upoważnienie wystawione przez kierownika jednostki oraz
             legitymacja służbowa lub dowód osobisty.
         2. W przypadkach wymagających specjalnych kwalifikacji audytor
           wewnętrzny może, w uzgodnieniu z kierownikiem jednostki, powołać
           rzeczoznawcę.
      Art. 35h. 1. Przed rozpoczęciem audytu wewnętrznego w komórce
             organizacyjnej, audytor wewnętrzny zawiadamia kierownika tej
             komórki o przedmiocie i czasie trwania audytu wewnętrznego.
         2. Kierownik komórki, o której mowa w ust. 1, zapewnia audytorowi
           wewnętrznemu warunki niezbędne do sprawnego przeprowadzania audytu
           wewnętrznego, przedstawia żądane dokumenty, oraz ułatwia terminowe
           udzielanie wyjaśnień przez pracowników tej komórki.
         3. Obowiązkiem audytora wewnętrznego jest rzetelne, obiektywne i
           niezależne:
           1) ustalenie stanu faktycznego w zakresie funkcjonowania gospodarki
             finansowej,
           2) określenie oraz analiza przyczyn i skutków uchybień,
           3) przedstawienie uwag i wniosków w sprawie usunięcia uchybień.
         4. Wyniki audytu wewnętrznego przedstawia się w sprawozdaniu z
           przeprowadzenia audytu wewnętrznego.
      Art. 35i. 1. Sprawozdanie z przeprowadzenia audytu wewnętrznego jest
             przekazywane kierownikowi jednostki.
         2. Kierownik jednostki, na podstawie sprawozdania z przeprowadzenia
           audytu wewnętrznego, podejmuje działania mające na celu usunięcie
           uchybień oraz usprawnienie funkcjonowania jednostki w zakresie
           gospodarki finansowej, informując o tym audytora wewnętrznego
         3. Jeżeli w terminie 2 miesięcy od dnia otrzymania sprawozdania z
           przeprowadzenia audytu wewnętrznego, nie zostaną podjęte działania
           mające na celu usunięcie uchybień w zakresie funkcjonowania
           gospodarki finansowej, kierownik jednostki informuje o tym Głównego
           Inspektora Audytu Wewnętrznego oraz audytora wewnętrznego,
           uzasadniając brak podjęcia działań, z zastrzeżeniem ust. 4.
         4. W jednostkach podległych lub nadzorowanych przez właściwych
           ministrów, w przypadku, o którym mowa w ust. 3, kierownik jednostki
           informuje również właściwego ministra.
      Art. 35j. 1. Minister Finansów określi, w drodze rozporządzenia,
             szczegółowy sposób i tryb przeprowadzania audytu wewnętrznego.
         2. Rozporządzenie, o którym mowa w ust. 1, określa w szczególności:
           1) szczegółowe warunki planowania audytu wewnętrznego, w tym wzór
             planu audytu,
           2) sposób dokumentowania wyników audytu wewnętrznego,
           3) sposób współpracy z pracownikami komórki, w której jest
             przeprowadzany audyt wewnętrzny,
           4) tryb sporządzania oraz elementy sprawozdania, o którym mowa w
             art. 35h ust. 4
           - z uwzględnieniem powszechnie uznawanych standardów.
     Art. 35k. Audytorem wewnętrznym może być osoba, która:
           1) ma obywatelstwo polskie,
           2) ma pełną zdolność do czynności prawnych oraz korzysta z pełni
             praw publicznych,
           3) nie była karana za przestępstwo popełnione z winy umyślnej,
           4) posiada wyższe wykształcenie,
           5) złożyła z pozytywnym wynikiem egzamin przed Komisją
             Egzaminacyjną, zwaną dalej "Komisją".
      Art. 35l. 1. Komisję powołuje na czteroletnią kadencję Minister Finansów
             spośród pracowników Ministerstwa Finansów, pracowników naukowych
             lub naukowo-dydaktycznych w dziedzinach objętych zakresem
             tematycznym egzaminu. W skład Komisji mogą wchodzić także
             przedstawiciele organizacji, których celem jest promowanie i
             rozwój audytu wewnętrznego.
         2. W skład Komisji wchodzi nie więcej niż 8 członków.
         3. Przewodniczącego Komisji i sekretarza Komisji wyznacza Minister
           Finansów z grona jej członków.
         4. Członkowie Komisji wykonują swoje funkcje za wynagrodzeniem.
      Art. 35ł. 1. W celu sprawdzenia praktycznego i teoretycznego
             przygotowania kandydata na audytora wewnętrznego Komisja
             przeprowadza egzamin.
         2. Egzamin obejmuje zagadnienia z zakresu metodyki przeprowadzenia
           audytu, standardów audytu, administracji publicznej, finansów
           publicznych, mikroekonomii oraz oszacowania ryzyka.
         3. Komisja ustala szczegółowy zakres tematów egzaminów.
         4. Egzamin składa się z części pisemnej i ustnej. Warunkiem
           dopuszczenia do części ustnej jest zdanie z wynikiem pozytywnym
           części pisemnej egzaminu.
         5. Za egzamin pobiera się opłatę, która stanowi dochód budżetu
           państwa.
         6. Minister Finansów określi w drodze rozporządzenia:
           1) regulamin działania Komisji,
           2) sposób organizowania i regulamin przeprowadzania egzaminu,
           3) wzór zaświadczenia o złożeniu egzaminu z wynikiem pozytywnym,
           4) wysokość opłaty za udział w egzaminie,
           5) sposób ustalania i wysokość wynagrodzeń członków Komisji
          - mając na uwadze zapewnienie sprawnego, obiektywnego i rzetelnego
           sprawdzenia przygotowania kandydatów oraz uwzględnienie
           rzeczywistych kosztów postępowania egzaminacyjnego.
       Art. 35m. Do egzaminu może zostać dopuszczona osoba spełniająca warunki,
              o których mowa w art. 35k pkt 1-4.
      Art. 35n. 1. Organem administracji rządowej właściwym w sprawie
             koordynacji kontroli finansowej i audytu wewnętrznego w
             jednostkach sektora finansów publicznych jest Minister Finansów.
         2. Zadania określone w ust. 1, Minister Finansów wykonuje przy
           pomocy:
           1) Głównego Inspektora Audytu Wewnętrznego, zatrudnionego w
             Ministerstwie Finansów na zasadach i w trybie określonych w
             przepisach o służbie cywilnej,
           2) komórki organizacyjnej, wyodrębnionej w tym celu w strukturze
             Ministerstwa Finansów.
         3. Do Głównego Inspektora Audytu Wewnętrznego stosuje się art. 35k.
      Art. 35o. 1. Koordynacja kontroli finansowej i audytu wewnętrznego w
             jednostkach sektora finansów publicznych obejmuje:
           1) określanie i upowszechnianie standardów kontroli finansowej,
             zgodnych z powszechnie uznawanymi standardami,
           2) określanie i upowszechnianie standardów audytu wewnętrznego,
             zgodnych z powszechnie uznawanymi standardami,
           3) współpracę z zagranicznymi instytucjami, zajmującymi się kontrolą
             finansową i audytem wewnętrznym,
           4) uzyskiwanie, gromadzenie, przetwarzanie i analizowanie informacji
             w trybie określonym w niniejszym rozdziale oraz podejmowanie
             działań w celu poprawy funkcjonowania kontroli finansowej i audytu
             wewnętrznego w jednostkach sektora finansów publicznych.
         2. Minister Finansów dokonuje w jednostkach, o których mowa w art.
           35d ust. 1 pkt 2-14 oraz w ust. 2 z wyłączeniem jednostek samorządu
           terytorialnego, oceny:
           1) stosowania przepisów ustawy w zakresie kontroli finansowej i
             audytu wewnętrznego,
           2) funkcjonowania standardów, o których mowa w ust. 1 pkt 1 i 2
          - zwanej dalej "oceną".
         3. Minister Finansów przedstawia Radzie Ministrów, co najmniej raz w
           roku, zbiorcze sprawozdanie z funkcjonowania kontroli finansowej i
           audytu wewnętrznego w jednostkach sektora finansów publicznych, o
           których mowa w art. 35d ust. 1 pkt 2-14, wraz z oceną
           przestrzegania powszechnie uznawanych standardów w tym zakresie
           oraz propozycjami działań zmierzających do ich usprawnienia.
    Art. 35p. Główny Inspektor Audytu Wewnętrznego opracowuje roczny plan
           przeprowadzania oceny zatwierdzany przez Ministra Finansów.
      Art. 35r. 1. Ocenę w jednostkach, o których mowa w art. 35d ust. 1 pkt 214,
przeprowadzają pracownicy komórki, określonej w art. 35n ust.
             2 pkt 2, na podstawie pisemnego upoważnienia Głównego Inspektora
             Audytu Wewnętrznego, zwani dalej "upoważnionymi pracownikami".
         2. Upoważnienie, o którym mowa w ust. 1, zawiera:
           1) imię i nazwisko upoważnionego pracownika,
           2) wskazanie jednostki, w której dokonuje się oceny,
           3) szczegółowy przedmiot oceny,
           4) termin przeprowadzenia oceny.
         3. Przeprowadzenie oceny następuje po okazaniu upoważnienia, o którym
           mowa w ust. 1, oraz legitymacji służbowej lub dowodu tożsamości.
    Art. 35s. Upoważnieni pracownicy, w zakresie przeprowadzanej oceny, mają
           prawo do:
           1) wstępu do obiektów i pomieszczeń jednostki, w której przeprowadza
             się ocenę,
           2) wglądu do dokumentów i innych materiałów,
           3) uzyskania od pracowników jednostki, w której przeprowadza się
             ocenę, ustnych i pisemnych wyjaśnień.
      Art. 35t. 1. Po zakończeniu oceny upoważniony pracownik przedstawia na
              piśmie wyniki oceny kierownikowi jednostki, w której
              przeprowadzono ocenę oraz, za pośrednictwem Głównego Inspektora
              Audytu Wewnętrznego, Ministrowi Finansów.
         2. Kierownik jednostki, w której przeprowadzono ocenę, może
           przedstawić Ministrowi Finansów, za pośrednictwem Głównego
           Inspektora Audytu Wewnętrznego, zastrzeżenia do wyników oceny.";
 5) w art. 91 w ust. 3 pkt 4 otrzymuje brzmienie:
     "4) przestrzegania realizacji procedur, o których mowa w art. 35a ust. 2
       pkt 1,";
6) w art. 127 ust. 2 otrzymuje brzmienie:
     "2. Zarząd jednostki samorządu terytorialnego kontroluje przestrzeganie,
       przez podległe i nadzorowane przez siebie jednostki sektora finansów
       publicznych, realizacji procedur, o których mowa w art. 35a ust. 2 pkt
       1.".
   
                                    Art. 2.
W ustawie z dnia z dnia 8 sierpnia 1996 r. o organizacji i trybie pracy Rady
Ministrów oraz o zakresie działania ministrów (Dz.U. z 1999 r. Nr 82, poz. 929
oraz z 2000 r. Nr 120, poz. 1268) w art. 39 w ust. 3 w pkt 2 po lit. k) dodaje
się lit. l) w brzmieniu:
   "l) audytu wewnętrznego.".
                                    Art. 3.
W ustawie z dnia z dnia 4 września 1997 r. o działach administracji rządowej
(Dz.U. z 1999 r. Nr 82, poz. 928, z 2000 r. Nr 12, poz. 136, Nr 43, poz. 489,
Nr 48, poz. 550, Nr 62, poz. 718, Nr 70, poz. 816, Nr 73, poz. 852, Nr 109,
poz. 1158 i Nr 122, poz. 1314 i 1321 oraz z 2001 r. Nr 3, poz. 18, Nr 5, poz.
43 i 44 i Nr 42, poz. 475) w art. 8 w ust. 2 po pkt 10 dodaje się pkt 10a w
brzmieniu:
  "10a) koordynację kontroli finansowej i audytu wewnętrznego w jednostkach
       sektora finansów publicznych,".
                                    Art. 4.
W ustawie z dnia 18 grudnia 1998 r. o służbie cywilnej (Dz.U. z 1999 r. Nr 49,
poz. 483, Nr 70, poz. 778 i Nr 110, poz. 1255) wprowadza się następujące
zmiany:
1) w art. 41 w ust. 1 w pkt 1 po wyrazach "dyrektora generalnego urzędu"
  dodaje się wyrazy "oraz Głównego Inspektora Audytu Wewnętrznego";
2) w art. 59 ust. 5 otrzymuje brzmienie:
     "5. W stosunku do Sekretarza Rady Ministrów, Głównego Inspektora Audytu
       Wewnętrznego i dyrektora generalnego urzędu czynności, o których mowa w
       ust. 1, dokonuje Szef Służby Cywilnej.";
3) w art. 64 ust. 2 otrzymuje brzmienie:
     "2. W stosunku do Sekretarza Rady Ministrów, Głównego Inspektora Audytu
       Wewnętrznego i dyrektora generalnego urzędu czynności, o których mowa w
       ust. 1, dokonuje Szef Służby Cywilnej.";
4) w art. 72 w ust. 2 dodaje się zdanie drugie w brzmieniu:
    "Urzędnikowi służby cywilnej zajmującemu stanowisko, o którym mowa w art.
     41 ust. 1 pkt 1, zgody udziela Szef Służby Cywilnej.";
5) w art. 73 w ust. 2 wyrazy "dyrektora generalnego urzędu" zastępuje się
  wyrazami "Głównego Inspektora Audytu Wewnętrznego i dyrektora generalnego
  urzędu";
6) w art. 74 dodaje się ust. 1a w brzmieniu:
      "1a. W stosunku do Głównego Inspektora Audytu Wewnętrznego i dyrektora
         generalnego urzędu ocenę, o której mowa w ust. 1, sporządza Szef
         Służby Cywilnej w porozumieniu z właściwym ministrem, kierownikiem
         urzędu centralnego lub wojewodą, a w stosunku do Sekretarza Rady
         Ministrów - Prezes Rady Ministrów.";
7) w art. 75 w ust. 1 dodaje się zdanie drugie w brzmieniu:
    "Od oceny sporządzonej na podstawie art. 74 ust. 1a sprzeciw służy
     odpowiednio do Szefa Służby Cywilnej i Prezesa Rady Ministrów.";
8) w art. 90 w ust. 5 po wyrazach "Prezes Rady Ministrów, a" dodaje się wyrazy
  "Głównemu Inspektorowi Audytu Wewnętrznego,";
9) w art. 106 w ust. 2 w zdaniu drugim, w art. 108 w ust. 4, w art. 114 w ust.
  2, w art. 117 w ust. 1 i 2 po wyrazach "Sekretarza Rady Ministrów" dodaje się
  przecinek i wyrazy "Głównego Inspektora Audytu Wewnętrznego".
     
                                    Art. 5.
1. W okresie 3 lat od dnia wejścia w życie niniejszej ustawy, do głównego
  księgowego jednostki sektora finansów publicznych nie stosuje się przepisu
  art. 35 ust. 2 pkt 4 ustawy o finansach publicznych w brzmieniu nadanym
  niniejszą ustawą.
2. W okresie 3 lat od dnia wejścia w życie ustawy, audytorem wewnętrznym może
  być osoba, która posiada co najmniej roczne doświadczenie na stanowisku
  związanym z przeprowadzaniem kontroli lub audytu.
3. W okresie 3 lat od dnia wejścia w życie niniejszej ustawy do audytora
  wewnętrznego nie stosuje się przepisu art. 35k pkt 5 ustawy o finansach
  publicznych w brzmieniu nadanym niniejszą ustawą.
                                    Art. 6.
Ustawa wchodzi w życie z dniem 1 stycznia 2002 r.
         
         
         
         
         
