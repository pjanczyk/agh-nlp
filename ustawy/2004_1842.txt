


Tekst ustawy przyjęty przez Senat bez poprawek
 
Ustawa
z dnia 22 listopada 2018 r. 
o
grobach weteranów walk o wolność i niepodległość Polski[1])
W setną
rocznicę odzyskania przez Polskę niepodległości, oddając hołd przeszłym
pokoleniom, które swoją postawą oraz walką o niepodległą i suwerenną Ojczyznę
walnie przyczyniły się do wyzwolenia Narodu Polskiego, mając na względzie godne
zachowanie w narodowej pamięci poświęcenia tych pokoleń, uchwala się, co
następuje:
Art. 1. Ustawa
określa zasady sprawowania opieki nad grobami weteranów walk o wolność i
niepodległość Polski, zasady i tryb prowadzenia ewidencji grobów weteranów walk
o wolność i niepodległość Polski przez Instytut Pamięci Narodowej – Komisję
Ścigania Zbrodni przeciwko Narodowi Polskiemu, zwany dalej „Instytutem”, a
także zasady udzielania dotacji celowych oraz przyznawania świadczeń
pieniężnych na pokrycie kosztów sprawowanej opieki nad tymi grobami.
Art. 2.
1.
Grobami weteranów walk o wolność i niepodległość Polski są groby: 
1)     osób, które walczyły o odzyskanie
niepodległości Polski lub w obronie niepodległości i granic suwerennej
Rzeczypospolitej Polskiej, biorąc udział w wojnach, działaniach zbrojnych i
niepodległościowych oraz powstaniach narodowych w okresie od 1768 r. do 1963
r.;
2)     funkcjonariuszy cywilnych władz
powstań narodowych, administracji podziemnego Państwa Polskiego w okresie wojny
1939–1945, członków władz i Rządu Rzeczypospolitej Polskiej na uchodźstwie w
latach 1939–1990, a także podziemnych niepodległościowych organizacji cywilnych
w latach 1945–1956.
2. Przepisów ustawy nie stosuje się do grobów
wojennych w rozumieniu art. 1 ustawy z dnia 28 marca 1933 r. o grobach i cmentarzach
wojennych (Dz. U. z 2017 r. poz. 681 oraz z 2018 r. poz. 369).
3. Przepisy ustawy nie naruszają ustawy z dnia
31 stycznia 1959 r. o cmentarzach i chowaniu zmarłych (Dz. U. z 2017 r. poz.
912 oraz z 2018 r. poz. 1669).
Art. 3.
1.
Prezes Instytutu prowadzi ewidencję grobów weteranów walk o wolność
i niepodległość Polski, zwaną dalej „ewidencją”.
2. Ewidencja obejmuje groby weteranów walk o
wolność i niepodległość Polski znajdujące się na terytorium Rzeczypospolitej
Polskiej oraz poza jej granicami.
3. Wpis do ewidencji grobu znajdującego się na
terytorium Rzeczypospolitej Polskiej następuje na wniosek osoby fizycznej,
fundacji, stowarzyszenia, kościoła lub związku wyznaniowego, innej osoby
prawnej lub jednostki organizacyjnej niebędącej osobą prawną, której ustawa
przyznaje zdolność prawną, lub z urzędu.
4. Wpis do ewidencji grobu znajdującego się
poza granicami Rzeczypospolitej Polskiej następuje na wniosek konsula
Rzeczypospolitej Polskiej lub z urzędu.
5. Wniosek o wpis do ewidencji zawiera co najmniej:
1)     imię i nazwisko lub nazwę
wnioskodawcy oraz wskazanie jego adresu lub siedziby;
2)     określenie miejsca położenia
grobu;
3)     wskazanie okoliczności, które
przemawiają za uznaniem danego grobu za grób weterana walk o wolność i
niepodległość Polski.
6. Wpisu do ewidencji dokonuje się po
potwierdzeniu przez właściwego wojewodę, że grób, którego dotyczy wniosek:
1)     nie został wpisany do ewidencji,
o której mowa w art. 5a ustawy z dnia 28 marca 1933 r. o grobach i cmentarzach
wojennych;
2)     nie spełnia przesłanek uznania
go za grób wojenny w rozumieniu ustawy, o której mowa w pkt 1.
7. W celu uzyskania potwierdzenia, o którym
mowa w ust. 6, Prezes Instytutu kieruje zapytanie do właściwego wojewody.
Wojewoda udziela odpowiedzi w terminie 14 dni od dnia wpływu zapytania.
8. Prezes Instytutu przed wpisaniem grobu do
ewidencji bada, czy grób, którego dotyczy wniosek o wpis do ewidencji, spełnia
kryteria uznania go za grób weterana walk o wolność i niepodległość
Polski, o których mowa w art. 2 ust. 1 i 2.
9. Wojewoda niezwłocznie informuje Prezesa
Instytutu o odkryciu grobu, który nie spełnia przesłanek uznania go za grób
wojenny, a który w ocenie wojewody może być uznany za grób weterana walk o
wolność i niepodległość Polski.
10. Po uzyskaniu informacji wojewody, o której
mowa w ust. 9, Prezes Instytutu bada zasadność uznania danego grobu za grób
weterana walk o wolność i niepodległość Polski.
11. Prezes Instytutu niezwłocznie informuje wnioskodawcę
o wpisie danego grobu do ewidencji albo o odmowie uznania go za grób weterana
walk o wolność i niepodległość Polski.
12. W przypadku odmowy uznania przez Prezesa
Instytutu danego grobu za grób weterana walk o wolność i niepodległość Polski
wnioskodawcy przysługuje odwołanie do Kolegium Instytutu.
13. W wyniku rozpatrzenia odwołania Kolegium
Instytutu może:
1)     uznać za prawidłową odmowę
uznania przez Prezesa Instytutu danego grobu za grób weterana walk o wolność i
niepodległość Polski;
2)     przekazać wniosek o wpis do ewidencji
do ponownego zbadania przez Prezesa Instytutu, czy grób, którego dotyczył
wniosek o wpis do ewidencji, spełnia kryteria uznania go za grób weterana walk
o wolność i niepodległość Polski, o których mowa w art. 2 ust. 1 i 2;
3)     uznać dany grób za grób weterana
walk o wolność i niepodległość Polski.
Art. 4. 1.
Ewidencja zawiera w szczególności:
1)     dane weterana walk o wolność i
niepodległość Polski pochowanego w danym grobie;
2)     dane dotyczące danego grobu, w
tym lokalizację cmentarza i grobu (kwatera, rząd, numer w rzędzie);
3)     imię i nazwisko lub nazwę
wnioskodawcy oraz wskazanie jego adresu lub siedziby;
4)     informacje uzyskane w tracie
badania, czy grób, którego dotyczył wniosek o wpis do ewidencji, spełnia
kryteria uznania go za grób weterana walk o wolność i niepodległość Polski, o
których mowa w art. 2 ust. 1 i 2;
5)     uzasadnienie uznania, że dany
grób spełnia kryteria uznania go za grób weterana walk o wolność i
niepodległość Polski, o których mowa w art. 2 ust. 1 i 2.
2. W uzasadnionych przypadkach Instytut z
urzędu lub na wniosek podmiotów wskazanych w art. 3 ust. 3 i 4 może dokonać
zmian w ewidencji.
3. Do dokonywania zmian w ewidencji stosuje się
odpowiednio art. 3 ust. 5, 8 oraz 10–13.
Art. 5. 1.
Prezes Instytutu udostępnia w Biuletynie Informacji Publicznej Instytutu wykaz
grobów weteranów walk o wolność i niepodległość Polski, który zawiera:
1)     imię (imiona) i nazwisko
weterana walk o wolność i niepodległość Polski pochowanego w danym grobie;
2)     dane dotyczące danego grobu, w
tym lokalizację cmentarza i grobu (kwatera, rząd, numer w rzędzie);
3)     informacje o udziale w walkach,
prowadzonej działalności lub pełnieniu funkcji, o których mowa w art. 2 ust. 1,
przez weterana walk o wolność i niepodległość Polski pochowanego w grobie
wpisanym do ewidencji.
2. Udostępnienie wykazu, o którym mowa w ust.
1, następuje w sposób umożliwiający przetwarzanie informacji
w nim zawartych, w tym ich przeszukiwanie według
kryteriów przedmiotowych i podmiotowych.
3. W przypadku dokonania wpisu do ewidencji
albo dokonania zmiany w ewidencji Prezes Instytutu niezwłocznie aktualizuje
wykaz, o którym mowa w ust. 1.
Art. 6.
Instytut współpracuje z organami władzy publicznej, fundacjami,
stowarzyszeniami, instytucjami społecznymi, kościołami lub związkami
wyznaniowymi i innymi podmiotami, posiadającymi informacje o grobach
weteranów walk o wolność i niepodległość Polski, w celu pozyskiwania
danych i informacji służących badaniu, czy dany grób spełnia kryteria uznania
go za grób weterana walk o wolność i niepodległość Polski, o których mowa w
art. 2 ust. 1 i 2.
Art. 7.
Instytut może z urzędu podejmować działania dotyczące opieki nad grobami
weteranów walk o wolność i niepodległość Polski, w szczególności ponosić koszty
budowy i utrzymania takich grobów, w tym ich remontów.
Art. 8. 1.
Fundacje, stowarzyszenia, kościoły lub związki wyznaniowe, inne osoby prawne
oraz jednostki organizacyjne niebędące osobami prawnymi, którym ustawa
przyznaje zdolność prawną, sprawujące opiekę nad grobami weteranów walk o
wolność i niepodległość Polski, wpisanymi do ewidencji, mogą się ubiegać o
udzielenie dotacji celowej z budżetu państwa w celu sfinansowania albo
dofinansowania zadań związanych z opieką nad tymi grobami, w szczególności na
pokrycie nakładów koniecznych na wykonywanie czynności
związanych z budową, remontem, przeniesieniem lub
utrzymaniem tych grobów.
2. Dotacja na dofinansowanie zadań, o których
mowa w ust. 1, może być udzielona w wysokości do 80% nakładów koniecznych
na wykonanie tych zadań.
3. Dotacja może być udzielona przez Instytut na
wniosek podmiotów wskazanych w ust. 1.
4. Wniosek o udzielenie dotacji zawiera w
szczególności:
1)    
imię, nazwisko, miejsce zamieszkania i adres wnioskodawcy albo nazwę, siedzibę
i adres podmiotu będącego wnioskodawcą;
2)    
wskazanie rodzaju zadania i grobu weterana walk o wolność i niepodległość
Polski, których dotyczy wniosek, w tym wskazanie lokalizacji grobu;
3)    
określenie wysokości dotacji, o którą ubiega się wnioskodawca;
4)    
harmonogram wykonania zadania;
5)    
oświadczenie wnioskodawcy o dysponowaniu zasobami rzeczowymi i kadrowymi
zapewniającymi prawidłowe wykonanie zadania;
6)    
kosztorys całkowitych kosztów wykonania zadania.
5. Wniosek o udzielenie dotacji rozpatruje się w terminie 3
miesięcy od dnia jego otrzymania.
6. Dotacji udziela się na podstawie umowy
zawartej przez Instytut z podmiotami, o których mowa w ust. 1.
7. Umowa o udzielenie dotacji
zawiera:
1)    
określenie szczegółowego zakresu planowanego zadania, celu, na jaki dotacja
została przyznana, oraz terminu wykonania zadania;
2)    
wskazanie grobu weterana walk o wolność i niepodległość Polski, którego dotyczy
umowa;
3)    
określenie wysokości udzielonej dotacji oraz terminu i trybu jej płatności;
4)    
określenie trybu kontroli wykonania umowy;
5)    
określenie sposobu i terminu rozliczenia udzielonej dotacji, nie dłuższego niż
do dnia 31 grudnia roku budżetowego, w którym zadanie zostanie wykonane;
6)     określenie warunków, sposobu i
terminu zwrotu niewykorzystanej dotacji albo dotacji wykorzystanej niezgodnie z
przeznaczeniem, który nie może być dłuższy niż 15 dni od określonego w umowie
terminu wykonania zadania, a w przypadku zadania realizowanego poza granicami Rzeczypospolitej
Polskiej – 30 dni od określonego w umowie dnia jego wykonania.
Art. 9. 1.
Osoba fizyczna sprawująca opiekę nad grobem weterana walk o wolność i
niepodległość Polski, wpisanym do ewidencji, może ubiegać się o przyznanie
świadczenia pieniężnego na pokrycie całości lub części kosztów sprawowanej
opieki, zwanego dalej „świadczeniem”, w szczególności na pokrycie nakładów
koniecznych na wykonywanie czynności związanych z budową, remontem,
przeniesieniem lub utrzymaniem grobu. W tym celu osoba ta składa wniosek do
Prezesa Instytutu.
2. Wniosek o przyznanie świadczenia zawiera w
szczególności:
1)     imię, nazwisko, miejsce
zamieszkania i adres wnioskodawcy;
2)     numer PESEL, a w przypadku jego
braku oznaczenie dokumentu potwierdzającego tożsamość wnioskodawcy;
3)     wskazanie grobu weterana walk o
wolność i niepodległość Polski, którego dotyczy wniosek, w tym wskazanie
lokalizacji grobu;
4)     określenie wysokości
świadczenia, o które ubiega się wnioskodawca;
5)     oświadczenie o sprawowaniu opieki
nad grobem weterana walk o wolność i niepodległość Polski;
6)     wskazanie sposobu wykorzystania
świadczenia.
3. Wniosek o przyznanie świadczenia rozpatruje
się w terminie 3 miesięcy od dnia jego otrzymania.
4. Świadczenie przyznaje się na podstawie umowy
zawartej przez Instytut z osobą, o której mowa w ust. 1.
5. Umowa o przyznanie świadczenia zawiera:
1)     określenie sposobu i terminu
jego wykorzystania;
2)     wskazanie grobu weterana walk o
wolność i niepodległość Polski, którego dotyczy umowa;
3)     określenie wysokości przyznanego
świadczenia oraz terminu i trybu jego płatności;
4)     określenie trybu kontroli
wykonania umowy;
5)     określenie sposobu rozliczenia
przyznanego świadczenia;
6)     określenie warunków i sposobu
zwrotu niewykorzystanego świadczenia albo świadczenia wykorzystanego niezgodnie
z umową.
Art. 10.
Udzielanie dotacji oraz przyznawanie świadczeń następuje w ramach środków
finansowych przeznaczonych na ten cel na dany rok w budżecie państwa, w części,
której dysponentem jest Instytut.
Art. 11.
1.
Do rozpatrywania wniosków, o których mowa w art.
3 ust. 3 i 4, art. 8 ust. 3 oraz art. 9 ust. 1, nie mają zastosowania
przepisy ustawy z dnia 14 czerwca 1960 r. –
Kodeks postępowania administracyjnego (Dz. U. z 2018 r. poz. 2096). 
2. Dochodzenie przez Instytut należności wraz z
odsetkami w wysokości określonej jak dla zaległości podatkowych z tytułu
niewykorzystania lub wykorzystania niezgodnie z przeznaczeniem udzielonej
dotacji lub przyznanego świadczenia następuje w trybie przepisów
o postępowaniu egzekucyjnym w administracji.
Art. 12. W ustawie z dnia 26 lipca
1991 r. o podatku dochodowym od osób fizycznych
(Dz. U. z 2018 r. poz. 1509, z późn. zm.[2])) w art. 21 w ust. 1 po pkt
25c dodaje się pkt 25d w brzmieniu: 
„25d)  świadczenia pieniężne
przyznawane na podstawie art. 9 ustawy z dnia 22 listopada 2018 r.
o grobach weteranów walk o wolność i niepodległość Polski (Dz. U. poz.
…);”.
Art. 13. W ustawie z dnia 26 października 1995 r. o niektórych
formach popierania budownictwa mieszkaniowego (Dz. U. z 2018 r. poz. 1020 i
1540) w art. 30 ust. 4a otrzymuje
brzmienie: 
„4a. Do średniego miesięcznego dochodu
gospodarstwa domowego nie wlicza się świadczenia wychowawczego, o którym mowa w
ustawie z dnia 11 lutego 2016 r. o pomocy państwa w wychowywaniu dzieci
(Dz. U. z 2018 r. poz. 2134), dodatku wychowawczego, o
którym mowa w ustawie
z dnia 9 czerwca 2011 r. o wspieraniu
rodziny i systemie pieczy zastępczej (Dz. U. z 2018 r. poz. 998, 1076
i 1544), oraz świadczenia pieniężnego przyznawanego na podstawie art. 9
ustawy z dnia 22 listopada 2018 r. o grobach weteranów walk o wolność
i niepodległość Polski (Dz. U. poz. …).”.
Art. 14. W ustawie z dnia 30 listopada 1995 r. o pomocy państwa w spłacie niektórych kredytów
mieszkaniowych, udzielaniu premii gwarancyjnych oraz refundacji bankom
wypłaconych premii gwarancyjnych (Dz. U. z 2016 r. poz. 1779) w art. 8 w ust. 2
zdanie drugie otrzymuje brzmienie: 
„Do dochodu gospodarstwa
domowego kredytobiorcy nie wlicza się jednorazowych zapomóg z tytułu urodzenia
się dziecka i dodatku z tytułu urodzenia dziecka określonych w
przepisach o świadczeniach rodzinnych, wartości
udzielonej pomocy w zakresie
dożywiania określonej w przepisach o ustanowieniu programu wieloletniego „Pomoc państwa w zakresie dożywiania”, pomocy materialnej
udzielanej uczniom na podstawie przepisów o systemie oświaty, świadczenia
wychowawczego określonego w przepisach o pomocy państwa w wychowywaniu dzieci, dodatku wychowawczego określonego w przepisach o
wspieraniu rodziny i systemie pieczy zastępczej oraz świadczenia pieniężnego
przyznawanego na podstawie art. 9 ustawy z dnia 22 listopada 2018 r.
o grobach weteranów walk o wolność i niepodległość Polski (Dz. U. poz.
…).”.
Art. 15. W
ustawie z dnia 18 grudnia 1998 r. o Instytucie Pamięci Narodowej – Komisji
Ścigania Zbrodni przeciwko Narodowi Polskiemu (Dz. U. z 2018 r. poz. 2032) w
art. 53k w pkt 9 kropkę zastępuje się średnikiem i dodaje się pkt 10
w brzmieniu:
„10)  realizowanie zadań, o których
mowa w ustawie z dnia 22 listopada 2018 r. o grobach weteranów walk o wolność i
niepodległość Polski (Dz. U. poz. …).”.
Art. 16. W
ustawie z dnia 21 czerwca 2001 r. o dodatkach mieszkaniowych (Dz. U.
z 2017 r. poz. 180 oraz z 2018 r. poz. 756 i 1540) w art. 3 w ust. 3
zdanie drugie otrzymuje brzmienie: 
„Do dochodu nie wlicza się
świadczeń pomocy materialnej dla uczniów, dodatków dla sierot zupełnych,
jednorazowych zapomóg z tytułu urodzenia się dziecka,
dodatku z tytułu urodzenia dziecka, pomocy w zakresie
dożywiania, zasiłków pielęgnacyjnych, zasiłków okresowych z pomocy społecznej, jednorazowych świadczeń
pieniężnych i świadczeń w naturze z pomocy społecznej, dodatku mieszkaniowego, dodatku
energetycznego, zapomogi pieniężnej, o której mowa
w przepisach o
zapomodze pieniężnej dla niektórych emerytów, rencistów i osób pobierających
świadczenie przedemerytalne albo zasiłek przedemerytalny w 2007 r., świadczenia pieniężnego i pomocy pieniężnej, o
których mowa w przepisach ustawy z dnia 20 marca 2015 r. o działaczach opozycji antykomunistycznej oraz
osobach represjonowanych z powodów politycznych (Dz. U. z 2018 r. poz. 690),
świadczenia wychowawczego, o którym mowa w ustawie z dnia 11
lutego 2016 r. o pomocy
państwa w wychowywaniu dzieci
(Dz. U. z 2018 r. poz. 2134), dodatku wychowawczego, o
którym mowa w ustawie
z dnia 9 czerwca 2011 r. o wspieraniu rodziny i
systemie pieczy zastępczej (Dz. U. z 2018 r. poz. 998, 1076 i 1544),
dopłaty do czynszu, o której mowa w ustawie z dnia 20 lipca 2018 r. o pomocy
państwa w ponoszeniu wydatków mieszkaniowych w pierwszych latach najmu
mieszkania (Dz. U. poz. 1540), oraz świadczenia pieniężnego przyznawanego na
podstawie art. 9 ustawy z dnia 22 listopada 2018 r. o grobach weteranów walk o
wolność i niepodległość Polski (Dz. U. poz. ...).”.
Art. 17. W ustawie z dnia 12 marca 2004 r. o pomocy społecznej
(Dz. U. z 2018 r. poz. 1508 i 1693) w art. 8 w ust. 4 w pkt 8 kropkę zastępuje się średnikiem i dodaje
się pkt 9 w brzmieniu: 
„9)    świadczenia
pieniężnego przyznawanego na podstawie art. 9 ustawy z dnia 22 listopada 2018
r. o grobach weteranów walk o wolność i niepodległość Polski (Dz. U. poz.
…).”.
Art. 18.
Instytut tworzy ewidencję grobów weteranów walk o wolność i niepodległość
Polski.
Art. 19. 1. W
latach 2019–2028 maksymalny limit wydatków budżetu państwa będących skutkiem
finansowym realizacji przez Instytut zadań wynikających z ustawy wyniesie w:
1)     2019 r. – 5 275 000 zł;
2)     2020 r. – 5 275 000 zł;
3)     2021 r. – 5 275 000 zł;
4)     2022 r. – 5 275 000 zł;
5)     2023 r. – 5 275 000 zł;
6)     2024 r. – 5 275 000 zł;
7)     2025 r. – 5 275 000 zł;
8)     2026 r. – 5 275 000 zł;
9)     2027 r. – 5 275 000 zł;
10)   2028 r. – 5 275 000 zł.
2. Organem monitorującym wykorzystanie limitu
wydatków, o których mowa w ust. 1, jest Prezes Instytutu.
3. W przypadku zagrożenia przekroczenia limitu
wydatków, o których mowa w ust. 1, zostanie zastosowany mechanizm korygujący
polegający na ograniczeniu wydatków związanych z kosztami funkcjonowania
ewidencji.
4. Organem właściwym do wdrożenia mechanizmu
korygującego, o którym mowa w ust. 3, jest Prezes Instytutu.
Art. 20. Ustawa
wchodzi w życie z dniem 1 stycznia 2019 r.
 
                                                                                                    
MARSZAŁEK
SEJMU
 
 
 
                                                                                                     
/ – / Marek Kuchciński
 







[1])     
Niniejszą
ustawą zmienia się ustawy: ustawę z dnia 26 lipca 1991 r. o podatku dochodowym
od osób fizycznych, ustawę z dnia 26 października 1995 r. o niektórych formach
popierania budownictwa mieszkaniowego, ustawę z dnia 30 listopada 1995 r. o
pomocy państwa w spłacie niektórych kredytów mieszkaniowych, udzielaniu premii
gwarancyjnych oraz refundacji bankom wypłaconych premii gwarancyjnych, ustawę
z dnia 18 grudnia 1998 r. o Instytucie Pamięci Narodowej – Komisji
Ścigania Zbrodni przeciwko Narodowi Polskiemu, ustawę z dnia 21 czerwca 2001 r.
o dodatkach mieszkaniowych oraz ustawę z dnia 12 marca 2004 r. o pomocy społecznej.


[2])   
Zmiany tekstu jednolitego wymienionej ustawy zostały ogłoszone w Dz. U. z 2018
r. poz. 1540, 1552, 1629, 1669, 1693, 2073, 2126 i 2159.
