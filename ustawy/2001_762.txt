



Dz.U. z 2001 r. Nr 73, poz. 762
                                        
                                        
                                        
                                        
                                     USTAWA
                            z dnia 8 czerwca 2001 r.
                                        
      o dopłatach do oprocentowania kredytów eksportowych o stałych stopach
                                  procentowych
                                        
                                        
                                   Rozdział 1
                                 Przepisy ogólne
                                        
                                     Art. 1.
Ustawa określa zasady udzielania dopłat z budżetu państwa do oprocentowania
kredytów eksportowych o stałych stopach procentowych udzielanych na okres co naj
mniej 2 lat w celu finansowania umów eksportowych zawieranych przez krajowych
dostawców.
                                        
                                     Art. 2.
Użyte w ustawie określenia i skróty oznaczają:
   1) Program DOKE (Program Dopłat do Oprocentowania Kredytów Eksportowych) system
polegający na wzajemnych okresowych rozliczeniach między Bankiem
     Gospodarstwa Krajowego a bankami udzielającymi kredytów eksportowych, na
     podstawie Umów DOKE, w ramach którego banki mogą uzyskać z budżetu
     państwa, za pośrednictwem Banku Gospodarstwa Krajowego, dopłaty do
     oprocentowania kredytów eksportowych,
   2) Umowa DOKE - umowę w sprawie objęcia kredytu eksportowego Programem DOKE
     zawieraną przez Bank Gospodarstwa Krajowego z bankiem,
   3) bank - udzielający kredytów eksportowych bank krajowy, bank zagraniczny
     lub międzynarodową instytucję finansową w rozumieniu ustawy z dnia
     29 sierpnia 1997 r. - Prawo bankowe (Dz.U. Nr 140, poz. 939, z 1998 r. Nr
     160, poz. 1063 i Nr 162, poz. 1118, z 1999 r. Nr 11, poz. 95 i Nr 40, poz.
     399, z 2000 r. Nr 93, poz. 1027, Nr 94, poz. 1037, Nr 114, poz. 1191, Nr
     116, poz. 1216, Nr 119, poz. 1252 i Nr 122, poz. 1316 oraz z 2001 r. Nr 8,
     poz. 64),
   4) kredyt eksportowy - kredyt dla zagranicznego nabywcy lub jego banku,
     udzielany przez bank w celu finansowania umowy eksportowej, a także kredyt
     dla krajowego dostawcy, refinansujący udzielony przez niego w tej samej
     walucie, według takiej samej stopy procentowej i takiego samego rozkładu
     spłat kredyt na rzecz zagranicznego nabywcy,
   5) stałe stopy procentowe - stopy CIRR (stopy referencyjne oprocentowania
     rynkowego) lub inne stałe stopy procentowe dla poszczególnych walut,
     ogłaszane okresowo przez Sekretariat Organizacji Współpracy Gospodarczej i
     Rozwoju (OECD), wyznaczające minimalny poziom stóp oprocentowania kredytów
     eksportowych w państwach będących uczestnikami Porozumienia OECD w sprawie
     Wytycznych dla Oficjalnie Wspieranych Kredytów Eksportowych
     z dnia 1 kwietnia 1978 r.,
   6) koszty finansowania - element kalkulacji wzajemnych okresowych rozliczeń
     między Bankiem Gospodarstwa Krajowego a bankiem w trakcie wykonywania
     Umowy DOKE, stanowiący sumę stawki marży bankowej oraz rynkowej stawki
     oprocentowania krótkoterminowego w walucie kredytu eksportowego,
   7) marża bankowa - procentowe wynagrodzenie należne bankowi z tytułu
     udzielenia kredytu eksportowego,
   8) umowa eksportowa - umowę sprzedaży, umowę dostawy lub inną odpłatną umowę
     o charakterze cywilnoprawnym, zawartą przez krajowego dostawcę z za
     granicznym nabywcą lub podmiotem działającym na jego zlecenie, na
     podstawie której następuje nabycie krajowych towarów lub usług,
   9) wartość umowy eksportowej - kwotę, która ma być zapłacona przez
     zagranicznego nabywcę lub podmiot działający na jego zlecenie krajowemu
     dostawcy z tytułu nabycia, na podstawie umowy eksportowej, krajowych
     towarów i usług, bez uwzględnienia kosztów lokalnych i odsetek od kredytu
     eksportowego, przy czym koszty lokalne są rozumiane jako wydatki na towary
     i usługi w kraju nabywcy, które są niezbędne do wykonania umowy
     eksportowej, z wyłączeniem kosztów prowizji pośredników handlowych w kraju
     nabywcy,
  10) krajowy dostawca - przedsiębiorcę, o którym mowa w art. 2 ust. 2 i 3
     ustawy z dnia 19 listopada 1999 r. - Prawo działalności gospodarczej
     (Dz.U. Nr 101, poz. 1178 oraz z 2000 r. Nr 86, poz. 958 i Nr 114, poz.
     1193), mającego miejsce zamieszkania albo siedzibę na terytorium
     Rzeczypospolitej Polskiej i który wykonuje działalność gospodarczą
     w zakresie eksportu krajowych towarów lub usług,
  11) zagraniczny nabywca - osobę zagraniczną lub przedsiębiorcę zagranicznego
     w rozumieniu przepisów ustawy, o której mowa w pkt 10, nabywającą krajowe
     towary lub usługi od krajowego dostawcy na podstawie umowy eksportowej,
  12) Korporacja - Korporację Ubezpieczeń Kredytów Eksportowych Spółkę Akcyjną
     działającą zgodnie z przepisami ustawy z dnia 7 lipca 1994 r. o
     gwarantowanych przez Skarb Państwa ubezpieczeniach kontraktów eksportowych
     (Dz.U. Nr 86, poz. 398, z 1996 r. Nr 106, poz. 496, z 1997 r. Nr 28, poz.
     154, Nr 79, poz. 484 i Nr 121, poz. 770 oraz z 2000 r. Nr 114, poz. 1190),
  13) towary krajowe - towary w rozumieniu art. 4 pkt 1 ustawy z dnia 8
     stycznia 1993 r. o podatku od towarów i usług oraz o podatku akcyzowym
     (Dz.U. Nr 11, poz. 50, Nr 28, poz. 127 i Nr 129, poz. 599, z 1994 r. Nr
     132, poz. 670, z 1995 r. Nr 44, poz. 231 i Nr 142, poz. 702 i 703, z 1996
     r. Nr 137, poz. 640, z 1997 r. Nr 111, poz. 722, Nr 123, poz. 776 i 778,
     Nr 137, poz. 926, Nr 141, poz. 943 i Nr 162, poz. 1104, z 1998 r. Nr 139,
     poz. 905 i Nr 161, poz. 1076, z 1999 r. Nr 50, poz. 499, Nr 57, poz. 596 i
     Nr 95, poz. 1100, z 2000 r. Nr 68, poz. 805 i Nr 105, poz. 1107 oraz z
     2001 r. Nr 12, poz. 92), całkowicie uzyskane lub wyprodukowane na
     terytorium Rzeczypospolitej Polskiej przez krajowego dostawcę, bez udziału
     towarów sprowadzonych spoza tego terytorium albo z ich udziałem
     nieprzekraczającym procentu ustalonego w przepisach wydanych na podstawie
     ustawy, o której mowa w pkt 12,
  14) usługi krajowe - usługi w rozumieniu art. 4 pkt 2 ustawy o podatku od
     towarów i usług oraz o podatku akcyzowym świadczone przez krajowego
     dostawcę.
  
                                     Art. 3.
1. Kredyty eksportowe, o których mowa w art. 1, są udzielane na okres co
  najmniej 2 lat przez banki w walutach, dla których są ustalane stopy CIRR,
  zagranicznym nabywcom lub ich bankom, a także krajowym dostawcom w celu
  zrefinansowania kredytów udzielonych przez nich zagranicznym nabywcom.
2. Kredyt eksportowy może zostać objęty Programem DOKE, o ile umowa eksportowa
  przewiduje zapłatę przez zagranicznego nabywcę zaliczki gotówkowej,
  w wysokości nie mniejszej niż 15% wartości umowy eksportowej, do dnia
  uruchomienia kredytu eksportowego.
3. Kredyt eksportowy może zostać objęty Programem DOKE, pod warunkiem
  ubezpieczenia przez Korporację kredytu udzielonego przez bank zagranicznemu
  nabywcy lub jego bankowi lub kredytu udzielonego przez krajowego dostawcę
  zagranicznemu nabywcy w zakresie ryzyka politycznego oraz ryzyka handlowego,
  wskazanych w ustawie, o której mowa w art. 2 pkt 12.
4. Komitet Polityki Ubezpieczeń Eksportowych, działający na podstawie ustawy, o
  której mowa w art. 2 pkt 12, może, na uzasadniony wniosek Banku Gospodarstwa
  Krajowego, udzielić zezwolenia na odstąpienie od warunku, o którym mowa w
  ust. 3, jeżeli Korporacja odmawia ubezpieczenia ze względu na wartość umowy
  eksportowej.
                                        
                                   Rozdział 2
                      Zasady administrowania Programem DOKE
                        przez Bank Gospodarstwa Krajowego
                                        
                                     Art. 4.
1. Dopłaty w ramach Programu DOKE są dokonywane:
   1) ze środków budżetowych określonych w ustawie budżetowej,
   2) z oprocentowania , o którym mowa w ust. 4,
   3) ze środków, o których mowa w art. 8 ust. 1 pkt 2,
   4) z oprocentowania środków, o których mowa w art. 8 ust. 1 pkt 2.
2. Ustawa budżetowa corocznie określa środki, które mogą być w danym roku
  budżetowym przekazywane na rzecz Banku Gospodarstwa Krajowego w celu
  udzielania dopłat w ramach Programu DOKE.
3. Środki budżetowe przeznaczone na dopłaty są przekazywane przez ministra
  właściwego do spraw finansów publicznych na wyodrębniony rachunek w Banku
  Gospodarstwa Krajowego, do 5 dnia każdego miesiąca, w kwocie zgodnej z
  zapotrzebowaniem zgłoszonym z dwumiesięcznym wyprzedzeniem przez Bank.
4. Środki, o których mowa w ust. 3, podlegają oprocentowaniu na zasadach
  stosowanych przez Bank Gospodarstwa Krajowego dla rachunków bieżących.
                                     Art. 5.
1. W przypadku wyczerpania środków, o których mowa w art. 4 ust. 1, Bank
  Gospodarstwa Krajowego może wykorzystać środki własne albo zaciągnąć pożyczkę
  z budżetu państwa lub kredyt bankowy, którego spłatę wraz z odsetkami poręcza
  działający w imieniu Skarbu Państwa minister właściwy do spraw finansów
  publicznych.
2. Kredyt, o którym mowa w ust. 1, podlega wraz z odsetkami spłacie ze środków
  budżetowych, o których mowa w art. 4 ust. 2, w kolejnym roku budżetowym.
                                     Art. 6.
Dopłaty, o których mowa w art. 4 ust. 1, są dokonywane przez Bank Gospodarstwa
Krajowego, działający w imieniu Skarbu Państwa, na rzecz banków na podstawie
zawartych z nimi umów DOKE.
                                     Art. 7.
1. Minister właściwy do spraw finansów publicznych zawiera z Bankiem
  Gospodarstwa Krajowego umowę w sprawie administrowania Programem DOKE, która
  określa w szczególności:
   1) tryb przekazywania Bankowi Gospodarstwa Krajowego przez ministra
     właściwego do spraw finansów publicznych środków budżetowych
     przeznaczonych na dopłaty,
   2) tryb przekazywania przez Bank Gospodarstwa Krajowego ministrowi
     właściwemu do spraw finansów publicznych okresowych informacji o wysokości
     przyznanych i wypłaconych dopłat oraz składania rocznego sprawozdania
     finansowego dotyczącego wykorzystania środków budżetowych przekazanych na
     dopłaty w danym roku budżetowym,
   3) zasady prowadzenia rozliczeń między Bankiem Gospodarstwa Krajowego a
     bankami w ramach umów DOKE,
   4) warunki wykorzystania środków własnych Banku Gospodarstwa Krajowego w
     sytuacji, o której mowa w art. 5 ust. 1,
   5) wynagrodzenie Banku Gospodarstwa Krajowego z tytułu administrowania
     Programem DOKE.
2. Minister właściwy do spraw finansów publicznych, w porozumieniu z ministrem
  właściwym do spraw gospodarki, określi, w drodze rozporządzenia, sposób
  obliczania kosztów finansowania i przyjmowania rynkowej stawki oprocentowania
  krótkoterminowego dla poszczególnych walut, zasady stosowania stałych stóp
  procentowych oraz tabelę opłat i prowizji stosowanych przez Bank Gospodarstwa
  Krajowego w trakcie obowiązywania umów DOKE.
3. Minister właściwy do spraw finansów publicznych w porozumieniu z ministrem
  właściwym do spraw gospodarki może, na wniosek Banku Gospodarstwa Krajowego,
  udzielić zezwolenia na odstąpienie, przy zawieraniu umowy DOKE, od warunków,
  których spełnienie jest niezbędne dla objęcia kredytu eksportowego Programem
  DOKE, w zakresie, w jakim nie jest to sprzeczne z umowami międzynarodowymi,
  których stroną jest Rzeczpospolita Polska.
4. Minister właściwy do spraw finansów publicznych, w porozumieniu z ministrem
  właściwym do spraw gospodarki, określi, w drodze rozporządzenia:
   1) zakres przedmiotowy umów eksportowych oraz inne szczegółowe warunki
     odnoszące się do kredytu eksportowego oraz umów eksportowych, których
     spełnienie jest niezbędne do objęcia kredytu eksportowego Programem DOKE,
   2) tryb składania i rozpatrywania wniosków, o  których mowa w ust. 3, biorąc
     pod uwagę potrzebę rozpatrzenia wniosków w terminie nie dłuższym niż 30
     dni od dnia złożenia kompletnego wniosku,
   3) przypadki, w których Programem DOKE może zostać objęty kredyt udzielony
     przez bank na finansowanie wydatków lokalnych, związanych z objętą tym
     Programem umową eksportową.
                                   Rozdział 3
                          Funkcjonowanie Programu DOKE
                                        
                                     Art. 8.
1. Na podstawie zawartej Umowy DOKE, w przypadku gdy wysokość stałej stopy
  procentowej danego kredytu eksportowego jest:
   1) mniejsza od jego kosztów finansowania - Bank Gospodarstwa Krajowego jest
     obowiązany do przekazania bankowi kwoty dopłaty obliczonej zgodnie z Umową
     DOKE,
   2) większa od jego kosztów finansowania - bank jest obowiązany do
     przekazania nadwyżki, obliczonej zgodnie z Umową DOKE, do Banku
     Gospodarstwa Krajowego.
2. Minister właściwy do spraw finansów publicznych określi, w drodze
  rozporządzenia, wysokość marży bankowej dla kredytów eksportowych w
  zależności od okresu spłaty, kwoty i waluty kredytu eksportowego, a także w
  zależności od kraju nabywcy oraz kraju siedziby banku, biorąc pod uwagę
  konieczność pokrycia kosztów pozyskiwania środków finansowych przez banki na
  krajowym i międzynarodowym rynku finansowym.
                                     Art. 9.
1. Stałe stopy procentowe, w tym w szczególności stopy CIRR, o których mowa w
  art. 2 pkt 5, dla poszczególnych walut, podlegają ogłoszeniu w komunikacie
  Prezesa Banku Gospodarstwa Krajowego nie później niż 15 dnia danego miesiąca
  i obowiązują od tego dnia do 14 dnia następnego miesiąca. Komunikat Prezesa
  Banku Gospodarstwa Krajowego podlega publikacji w Dzienniku Urzędowym Rzeczy
  pospolitej Polskiej "Monitor Polski".
2. Stałe stopy procentowe, ogłaszane w trybie ust. 1, są stosowane przez Bank
  Gospodarstwa Krajowego przy składaniu przyrzeczenia określonego w art. 10
  ust. 1 pkt 1, przedłużaniu terminu jego obowiązywania oraz podpisywaniu Umowy
  DOKE w sposób określony w rozporządzeniach, o których mowa w art. 7 ust. 2 i
  4.
3. Minister właściwy do spraw finansów publicznych, w terminie do 5 dnia
  każdego miesiąca, ustala i informuje Bank Gospodarstwa Krajowego oraz Sekreta
  riat Rady OECD o wysokości stałych stóp procentowych dla złotego, w tym w
  szczególności stóp CIRR. Przepis ust. 1 stosuje się odpowiednio.
                                    Art. 10.
1. Objęcie kredytu eksportowego Programem DOKE odbywa się na pisemny wniosek
  składany do Banku Gospodarstwa Krajowego w drodze dwustopniowej procedury
  polegającej na:
   1) uzyskaniu przez wnioskodawcę od Banku Gospodarstwa Krajowego
     przyrzeczenia podpisania Umowy DOKE z bankiem, zwanego dalej "przyrzeczeniem",

   2) podpisaniu Umowy DOKE między Bankiem Gospodarstwa Krajowego a bankiem.
2. Wnioski o przyrzeczenie podpisania umowy przez Bank Gospodarstwa Krajowego
  mogą składać: krajowy dostawca, zagraniczny nabywca lub bank.
3. Na podstawie uzyskanego przyrzeczenia bank składa wniosek o podpisanie z nim
  Umowy DOKE. Jeżeli wnioskodawcą był podmiot inny niż bank, to wniosek o
  podpisanie z nim Umowy DOKE składa bank działający w porozumieniu z wnio
  skodawcą w terminie 30 dni od podpisania umowy eksportowej.
                                    Art. 11.
1. Minister właściwy do spraw finansów publicznych określi, w drodze
  rozporządzenia, szczegółowe informacje, które powinien zawierać wniosek, o
  którym mowa w art. 10 ust. 2, a także wykaz dokumentów, które powinny być
  dołączone do wniosku i wzór tego wniosku.
2. Wniosek, o którym mowa w art. 10 ust. 2, zawiera w szczególności:
   1) dane dotyczące banku,
   2) dane dotyczące krajowego dostawcy,
   3) dane dotyczące zagranicznego nabywcy,
   4) szczegółowe informacje na temat planowanej umowy eksportowej,
   5) szczegółowe informacje na temat planowanego kredytu eksportowego,
   6) informacje dotyczące planowanego ubezpieczenia kredytu eksportowego przez
     Korporację.
   
                                    Art. 12.
1. Bank Gospodarstwa Krajowego bada wniosek, o którym mowa w art. 10 ust. 2,
  wraz z załączonymi do niego dokumentami, oraz ustala, czy umowa eksportowa
  oraz umowa kredytu eksportowego albo ich projekty spełniają warunki określone
  w ustawie oraz rozporządzeniach, o których mowa w art. 7 ust. 2 i 4.
2. W zależności od wyniku ustaleń, o których mowa w ust. 1, Bank Gospodarstwa
  Krajowego, w terminie 10 dni roboczych od dnia otrzymania wniosku, jest obo
  wiązany do:
   1) złożenia przyrzeczenia, albo
   2) zwrócenia się do wnioskodawcy o uzupełnienie bądź poprawienie wniosku,
     albo
   3) zwrócenia się do Komitetu Polityki Ubezpieczeń Eksportowych o udzielenie
     zezwolenia, o którym mowa w art. 3 ust. 4 lub do ministra właściwego do
     spraw finansów publicznych o udzielenie zezwolenia, o którym mowa w art. 7
     ust. 3, albo
   4) odmowy złożenia przyrzeczenia.
3. Bank Gospodarstwa Krajowego niezwłocznie zawiadamia wnioskodawcę o
  czynnościach podjętych zgodnie z ust. 2.
4. Przyrzeczenie zawiera w szczególności:
   1) wskazanie wnioskodawcy,
   2) zobowiązanie Banku Gospodarstwa Krajowego do zawarcia z bankiem Umowy
     DOKE,
   3) termin obowiązywania przyrzeczenia, który nie może być dłuższy niż 120
     dni,
   4) wysokość stałej stopy procentowej kredytu eksportowego,
   5) zaakceptowane przez Bank Gospodarstwa Krajowego warunki umowy
     eksportowej, umowy kredytowej oraz umowy ubezpieczenia kredytu
     eksportowego.
5. Jeżeli w terminie obowiązywania przyrzeczenia nie zostanie podpisana umowa
  eksportowa, umowa kredytu eksportowego lub umowa ubezpieczenia kredytu ekspor
  towego przez Korporację, wnioskodawca może wystąpić do Banku Gospodarstwa
  Krajowego o przedłużenie tego terminu, nie dłużej jednak niż o 60 dni.
  W takim przypadku ponownie zostaje określona wysokość stałej stopy
  procentowej kredytu eksportowego.
                                    Art. 13.
1. Wniosek, o którym mowa w art. 10 ust. 3, zawiera:
   1) dane dotyczące banku,
   2) dane dotyczące wnioskodawcy, o którym mowa w art. 10 ust. 2, jeżeli jest
     nim podmiot inny niż bank,
   3) informację o przyrzeczeniu złożonym przez Bank Gospodarstwa Krajowego,
   4) wysokość stałej stopy procentowej kredytu eksportowego,
   5) oświadczenie banku o spełnieniu zaakceptowanych przez Bank Gospodarstwa
     Krajowego warunków umowy eksportowej, umowy kredytowej oraz umowy ubezpie
     czenia kredytu eksportowego.
2. Do wniosku bank załącza umowy, o których mowa w ust. 1 pkt 5.
3. Po złożeniu przez bank wniosku, o którym mowa w ust. 1, w terminie
  obowiązywania przyrzeczenia, Bank Gospodarstwa Krajowego jest obowiązany do
  podpisania z bankiem Umowy DOKE, jeżeli zaakceptowane przez Bank Gospodarstwa
  Krajowego warunki umowy eksportowej, kredytu eksportowego oraz umowy
  ubezpieczenia kredytu eksportowego nie uległy zmianie, bądź na takie zmiany
  Bank Gospodarstwa Krajowego wyraził zgodę.
                                    Art. 14.
Umowa DOKE powinna mieć formę pisemną i określać w szczególności:
   1) strony umowy,
   2) zasady prowadzenia okresowych rozliczeń między Bankiem Gospodarstwa
     Krajowego a bankiem, w tym sposób obliczania kosztów finansowania i
     przyjmowania rynkowej stawki oprocentowania krótkoterminowego,
   3) wysokość marży bankowej,
   4) wysokość stałej stopy procentowej kredytu eksportowego,
   5) dane dotyczące umowy kredytu eksportowego, w tym wskazanie stron umowy,
     kwotę udzielonego kredytu, walutę, w której udzielono kredytu, cel, na
     który kredyt został udzielony, a także zasady i terminy spłaty kolejnych
     rat kredytu,
   6) dane dotyczące umowy ubezpieczenia, w tym wskazanie stron umowy, zakres i
     zasady ubezpieczenia kredytu eksportowego,
   7) dane dotyczące umowy eksportowej, jej wartości oraz wskazanie stron
     umowy, jej przedmiotu, terminów wykonania umowy i wysokości zaliczki
     gotówkowej,
   8) opłaty i prowizje należne Bankowi Gospodarstwa Krajowego z tytułu
     wykonywania Umowy DOKE,
   9) warunki rozwiązania umowy.
   
                                    Art. 15.
Umowa DOKE wygasa z chwilą spłaty kredytu eksportowego lub w przypadku
wypowiedzenia przez bank umowy kredytu w następstwie opóźnienia w jego spłacie,
rozwiązania umowy ubezpieczenia kredytu eksportowego bądź w przypadku zwrócenia
się przez bank do Korporacji z żądaniem wypłaty kwoty ubezpieczenia.
                                    Art. 16.
Przepisów ustawy nie stosuje się do umów eksportowych zawartych przed dniem
wejścia w życie ustawy i obowiązujących nadal po jej wejściu w życie.
                                    Art. 17.
Ustawa wchodzi w życie po upływie 3 miesięcy od dnia ogłoszenia.
