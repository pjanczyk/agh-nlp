



Dz.U. z 2001 r. Nr 110, poz. 1148 
                                                                     
                                     USTAWA
                           z dnia 24 sierpnia 2001 r.
                                        
                  Kodeks postępowania w sprawach o wykroczenia
                                        
                                        
                                     Dział I
                                  Zasady ogólne
                                        
                                     Art. 1.
 §1. Postępowanie w sprawach o wykroczenia toczy się według przepisów
     niniejszego kodeksu.
 §2. W postępowaniu, o którym mowa w § 1, przepisy Kodeksu postępowania karnego
     stosuje się jedynie, gdy niniejszy kodeks tak stanowi.
                                        
                                     Art. 2.
 §1. Orzekanie następuje w postępowaniu:
   1) zwyczajnym,
   2) przyspieszonym,
   3) nakazowym.
 §2. W wypadkach wskazanych w ustawie i na zasadach w niej określonych
     uprawniony organ może nałożyć grzywnę w drodze mandatu karnego.
                                        
                                     Art. 3.
W razie stwierdzenia w toku postępowania istotnego uchybienia w czynnościach
instytucji państwowej, samorządowej lub społecznej, sprzyjającego naruszeniom
prawa, sąd, a w toku czynności wyjaśniających organ je prowadzący, zawiadamia o
stwierdzonym uchybieniu tę instytucję bądź organ powołany do sprawowania nad nią
nadzoru.
                                        
                                     Art. 4.
Obwinionemu przysługuje prawo do obrony, w tym do korzystania z pomocy jednego
obrońcy, o czym należy go pouczyć.
                                        
                                     Art. 5.
 §1. Nie wszczyna się postępowania, a wszczęte umarza, gdy:
   1) czynu nie popełniono albo brak jest danych dostatecznie uzasadniających
     podejrzenie jego popełnienia,
   2) czyn nie zawiera znamion wykroczenia albo ustawa stanowi, że sprawca nie
     popełnia wykroczenia,
   3) ustawa stanowi, że sprawca nie podlega karze,
   4) nastąpiło przedawnienie orzekania,
   5) obwiniony zmarł,
   6) obwiniony jest:
     a) uwierzytelnionym w Rzeczypospolitej Polskiej, szefem przedstawicielstwa
       dyplomatycznego państwa obcego,
     b) osobą należącą do personelu dyplomatycznego tego przedstawicielstwa,
     c) osobą należącą do personelu administracyjnego lub technicznego tego
       przedstawicielstwa,
     d) członkiem rodziny osób wymienionych w lit. a)-c) i pozostaje z nimi we
       wspólnocie domowej,
     e) inną osobą korzystającą z immunitetu dyplomatycznego, na podstawie
       ustaw, umów lub powszechnie uznanych zwyczajów międzynarodowych,
     f) kierownikiem urzędu konsularnego lub innym urzędnikiem konsularnym
       państwa obcego albo inną osobą zrównaną z nimi na podstawie ustaw, umów
       lub powszechnie uznanych zwyczajów międzynarodowych,
   7) obwiniony z mocy przepisów szczególnych nie podlega orzecznictwu na
     podstawie niniejszego kodeksu,
   8) postępowanie co do tego samego czynu obwinionego zostało prawomocnie
     zakończone lub wcześniej wszczęte, toczy się,
   9) brak jest skargi uprawnionego oskarżyciela albo żądania ścigania
     pochodzącego od osoby uprawnionej lub zezwolenia na ściganie, gdy ustawa
     tego wymaga,
  10) zachodzi inna okoliczność wyłączająca z mocy ustawy orzekanie w
     postępowaniu na podstawie niniejszego kodeksu.
 §2. Przepisu § 1 pkt 6 nie stosuje się:
   1) do osób w nim wymienionych, jeżeli są obywatelami polskimi lub mają w
     Polsce miejsce stałego zamieszkania, przy czym osoby, o których mowa w
     lit. f), nie podlegają orzecznictwu na podstawie niniejszego kodeksu,
     tylko w zakresie czynności pełnionych w toku i w wykonaniu funkcji
     urzędowych;
   2) jeżeli umowa międzynarodowa, której Rzeczpospolita Polska jest stroną,
     stanowi inaczej.
 §3. Przepisu § 1 pkt 6 można nie stosować do obywatela państwa obcego,
     z którym nie ma w tym przedmiocie umowy, a państwo to nie zapewnia
     wzajemności.
 §4. Do chwili otrzymania wymaganego przez ustawę zezwolenia na ściganie lub
     żądania ścigania organ prowadzący czynności wyjaśniające może dokonywać
     czynności nie cierpiących zwłoki w celu zabezpieczenia śladów i dowodów, a
     także czynności zmierzających do wyjaśnienia, czy żądanie będzie złożone
     lub zezwolenie będzie wydane.
                                        
                                     Art. 6.
 §1. W sprawach o wykroczenia ścigane na żądanie pokrzywdzonego występujący z
     wnioskiem o ukaranie, jeżeli nie jest nim pokrzywdzony, powinien uzyskać
     wymagane żądanie od osoby uprawnionej do jego złożenia. Żądanie może być
     złożone na piśmie albo zgłoszone ustnie do protokołu.
 §2. Żądanie złożone co do niektórych tylko współdziałających w popełnieniu
     czynu pozostaje skuteczne także wobec osób niewskazanych w żądaniu, jeżeli
     nie są to osoby najbliższe dla pokrzywdzonego, o czym należy pouczyć
     składającego żądanie przed jego przyjęciem.
 §3. Żądanie może być cofnięte. Niedopuszczalne jest cofnięcie żądania wobec
     niektórych tylko współdziałających w popełnieniu czynu, chyba że są to
     osoby najbliższe dla pokrzywdzonego. Cofnięcie może nastąpić do momentu
     rozpoczęcia przewodu sądowego na pierwszej rozprawie. W razie cofnięcia
     żądania ponowne jego złożenie jest niedopuszczalne.
 §4. Jeżeli wniosek o ukaranie pochodzi od pokrzywdzonego, odstąpienie przez
     niego od popierania takiego wniosku oznacza także odstąpienie przez niego
     od popierania żądania ścigania.
                                        
                                     Art. 7.
Policja i inne organy w zakresie postępowania w sprawach o wykroczenia wykonują
polecenia sądu oraz prowadzą w granicach określonych w ustawie czynności
wyjaśniające.
                                        
                                     Art. 8.
W postępowaniu uregulowanym w niniejszym kodeksie stosuje się odpowiednio
przepisy art. 2, 4, 5, 7-9, 13, 14, 15 § 2, art. 16, 18 § 2, art. 20 i 23
Kodeksu postępowania karnego.
                                        
                                    Dział II
                                       Sąd
                                        
                                   Rozdział 1
                             Właściwość i skład sądu
                                        
                                     Art. 9.
 §1. W sprawach o wykroczenia w pierwszej instancji orzeka sąd rejonowy, z
     zastrzeżeniem spraw określonych w art. 10.
 §2. Sąd właściwy do rozpoznania sprawy rozpoznaje także środki zaskarżenia
     w wypadkach wskazanych w ustawie oraz przeprowadza inne czynności, gdy
     ustawa to przewiduje.
                                        
                                    Art. 10.
 §1. W sprawach o wykroczenia popełnione przez:
   1) żołnierzy w czynnej służbie wojskowej,
   2) żołnierzy sił zbrojnych państw obcych, przebywających na terytorium
     Rzeczypospolitej Polskiej oraz członków ich personelu cywilnego, jeżeli
     pozostają w związku z pełnieniem obowiązków służbowych, o ile ustawa lub
     umowa międzynarodowa, której Rzeczpospolita Polska jest stroną nie stanowi
     inaczej
    - orzekają w pierwszej instancji wojskowe sądy garnizonowe.
 §2. Przepis art. 9 § 2 stosuje się odpowiednio do sądów wojskowych.
                                        
                                    Art. 11.
 §1. Przy ustalaniu właściwości sądu stosuje się odpowiednio przepisy art. 31,
     32, 33
     § 1, art. 34-36, 39 i 43 Kodeksu postępowania karnego, a w odniesieniu do
     sądu, o którym mowa w art. 10, także art. 651 Kodeksu postępowania
     karnego.
 §2. Sąd okręgowy może z inicjatywy właściwego sądu przekazać sprawę do
     rozpoznania innemu sądowi równorzędnemu w ramach okręgu tego samego sądu
     okręgowego, jeżeli wymaga tego dobro wymiaru sprawiedliwości.
 §3. Przepis § 2 stosuje się odpowiednio do wojskowego sądu okręgowego, w
     wypadku, w którym inicjatywa pochodzi od wojskowego sądu garnizonowego.
                                        
                                    Art. 12.
 §1. Spory o właściwość między sądami rejonowymi rozstrzyga sąd okręgowy,
     właściwy dla okręgu, w którym działa sąd, który pierwszy wszczął spór.
 §2. Spory o właściwość między wojskowymi sądami garnizonowymi rozstrzyga
     wojskowy sąd okręgowy, nadrzędny nad sądem, który pierwszy wszczął spór.
                                        
                                    Art. 13.
 §1. Sąd rejonowy orzeka na rozprawie i na posiedzeniu jednoosobowo.
 §2. Przepis § 1 stosuje się odpowiednio do wojskowego sądu garnizonowego oraz
     do sądu orzekającego w sprawach, o którym mowa w art. 12 § 1 i 2.
                                        
                                    Art. 14.
 §1. Sądem odwoławczym w sprawach o wykroczenia podlegających właściwości sądów
     powszechnych, jeżeli ustawa nie stanowi inaczej, jest:
   1) sąd okręgowy do rozpoznania apelacji oraz zażaleń na postanowienia i
     zarządzenia zamykające drogę do wydania wyroku,
   2) sąd rejonowy w innym równorzędnym składzie do rozpoznania pozostałych
     zażaleń.
 §2. Sądem odwoławczym w sprawach o wykroczenia podlegających właściwości sądów
     wojskowych, jeżeli ustawa nie stanowi inaczej, jest wojskowy sąd okręgowy.
 §3. Sąd okręgowy i wojskowy sąd okręgowy ponadto rozpoznają sprawy przekazane
     im przez ustawę.
 §4. W sprawach określonych w § 1 i 2 sądy w nich wskazane orzekają na
     rozprawie i na posiedzeniu jednoosobowo.
 §5. W sprawach określonych w § 3 sądy orzekają jednoosobowo, chyba że ustawa
     stanowi inaczej albo prezes sądu zarządzi orzekanie w składzie trzech
     sędziów.
                                        
                                    Art. 15.
 §1. Sąd apelacyjny rozpoznaje środki odwoławcze od orzeczeń i zarządzeń
     wydawanych w pierwszej instancji przez sąd okręgowy oraz inne sprawy
     przekazane mu przez ustawę.
 §2. Sąd Najwyższy rozpoznaje kasacje i inne sprawy przekazane mu przez ustawę.
 §3. W sprawach, w których orzekały sądy wojskowe, uprawnienia sądu okręgowego
     ma wojskowy sąd okręgowy, a uprawnienia sądu apelacyjnego i Sądu
     Najwyższego ma Sąd Najwyższy - Izba Wojskowa.
 §4. Sądy wskazane w § 1-3 orzekają jednoosobowo, chyba że ustawa stanowi
     inaczej albo prezes sądu lub Prezes Sądu Najwyższego zarządzi orzekanie w
     składzie trzech sędziów.
                                        
                                   Rozdział 2
                               Wyłączenie sędziego
                                        
                                    Art. 16.
 §1. Do wyłączenia sędziego stosuje się odpowiednio przepisy art. 40, 41 i 42 §
     1-3 Kodeksu postępowania karnego.
 §2. O wyłączeniu sędziego rozstrzyga inny równorzędny skład sądu, przed którym
     sprawa się toczy. W razie niemożności utworzenia takiego składu o
     wyłączeniu orzeka sąd wyższego rzędu.
                                        
                                    Dział III
                         Strony, obrońcy i pełnomocnicy
                                        
                                   Rozdział 3
                              Oskarżyciel publiczny
                                        
                                    Art. 17.
 §1. Oskarżycielem publicznym we wszystkich sprawach o wykroczenia jest
     Policja, chyba że ustawa stanowi inaczej.
 §2. W sprawach o wykroczenia przeciwko prawom pracownika określone w Kodeksie
     pracy, a także w sprawach o inne wykroczenia związane z wykonywaniem pracy
     zarobkowej, jeżeli ustawa tak stanowi, oskarżycielem publicznym jest
     inspektor pracy.
 §3. Organom administracji rządowej i samorządowej, organom kontroli państwowej
     i kontroli samorządu terytorialnego oraz strażom gminnym (miejskim)
     uprawnienia oskarżyciela publicznego przysługują tylko wówczas, gdy w
     zakresie swego działania ujawniły wykroczenie i wystąpiły z wnioskiem o
     ukaranie.
 §4. Rada Ministrów może, w drodze rozporządzenia, nadać w sprawach o
     wykroczenia uprawnienia oskarżyciela publicznego także innym instytucjom
     państwowym, samorządowym lub społecznym, określając zakres spraw, w
     których w ramach swego działania mogą występować z wnioskiem o ukaranie za
     ujawnione przez siebie wykroczenia, mając na względzie zakres ustawowych
     uprawnień takich instytucji oraz potrzebę ochrony dóbr szczególnie
     narażonych na naruszenia ze strony sprawców wykroczeń.
 §5. Udział w sprawie organu, który złożył wniosek o ukaranie, wyłącza Policję
     od udziału w rozprawie.
                                        
                                    Art. 18.
 §1. W każdej sprawie o wykroczenie wniosek o ukaranie może wnieść prokurator,
     stając się oskarżycielem publicznym.
 §2. Prokurator może także wstąpić do postępowania wszczętego na podstawie
     wniosku o ukaranie wniesionego przez innego oskarżyciela.
 §2. W wypadkach wskazanych w § 1 i 2 udział prokuratora wyłącza udział innego
     oskarżyciela publicznego.
                                        
                                    Art. 19.
 §1. Przepisy art. 40 § 1 pkt 1-4 i 6, § 2 oraz art. 41 i 42 Kodeksu
     postępowania karnego stosuje się odpowiednio do oskarżyciela publicznego.
 §2. W sprawie wyłączenia orzeka organ bezpośrednio przełożony nad osobą
     podlegającą wyłączeniu. Przepis art.. 48 § 2 Kodeksu postępowania karnego
     stosuje się odpowiednio.
                                        
                                   Rozdział 4
                            Obwiniony i jego obrońca
                                        
                                    Art. 20.
 §1. Obwinionym jest osoba, przeciwko której wniesiono wniosek o ukaranie w
     sprawie o wykroczenie.
 §2. Jeżeli obwiniony nie zna języka polskiego, wniosek o ukaranie oraz
     rozstrzygnięcia podlegające zaskarżeniu lub kończące postępowanie, ogłasza
     się lub doręcza obwinionemu wraz z tłumaczeniem.
 §3. Do obwinionego stosuje się odpowiednio art. 74 § 1 i 2, art. 75, 76 i 175
     Kodeksu postępowania karnego.
                                        
                                    Art. 21.
 §1. W postępowaniu w sprawie o wykroczenia obwiniony musi mieć obrońcę przed
     sądem, jeżeli:
   1) jest głuchy, niemy lub niewidomy,
   2) zachodzi uzasadniona wątpliwość co do jego poczytalności.
 §2. W wypadku, o którym mowa w § 1 pkt 2, obowiązek korzystania z pomocy
     obrońcy ustaje, jeżeli powołany biegły stwierdzi, że poczytalność
     obwinionego nie budzi wątpliwości, chyba że sąd postanowi inaczej.
 §3. W wypadkach, o których mowa w § 1, udział obrońcy w rozprawie jest
     obowiązkowy, a w posiedzeniu, jeżeli ustawa tak stanowi.
 §4. Jeżeli w wypadkach, o których mowa w § 1, obwiniony nie ma obrońcy z
     wyboru, wyznacza mu się obrońcę z urzędu.
                                        
                                    Art. 22.
Gdy wymaga tego dobro wymiaru sprawiedliwości, obwinionemu, który nie ma obrońcy
z wyboru, wyznacza się na jego wniosek obrońcę z urzędu, jeżeli w sposób
należyty wykaże, że nie jest w stanie ponieść kosztów obrony bez poważnego
uszczerbku dla niezbędnego utrzymania siebie i rodziny. Przepis art. 78 § 2
Kodeksu postępowania karnego stosuje się.
                                        
                                    Art. 23.
Obrońcę z urzędu wyznacza prezes sądu właściwego do rozpoznania sprawy.
                                        
                                    Art. 24.
 §1. Obrońcą w sprawach o wykroczenia może być adwokat albo radca prawny.
 §2. Do obrońcy obwinionego stosuje się odpowiednio przepisy art. 83-86 Kodeksu
     postępowania karnego.
 §3. Ilekroć w przepisach Kodeksu postępowania karnego stosowanych na podstawie
     art. 1 § 2, mówi się o obrońcy albo o adwokacie rozumie się przez to także
     radcę prawnego.
                                   Rozdział 5
                Pokrzywdzony, oskarżyciel posiłkowy i pełnomocnicy
                                        
                                    Art. 25.
 §1. Pokrzywdzonym jest ten, czyje dobro prawne zostało bezpośrednio naruszone
     lub zagrożone przez wykroczenie.
 §2. W razie śmierci pokrzywdzonego prawa, które by mu przysługiwały mogą
     wykonywać osoby najbliższe.
 §3. Do pokrzywdzonego stosuje się odpowiednio art. 49 § 3 oraz art. 51 Kodeksu
     postępowania karnego.
 §4. Pokrzywdzony może działać jako strona w charakterze oskarżyciela
     posiłkowego obok oskarżyciela publicznego lub zamiast niego.
                                        
                                    Art. 26.
 §1. O przesłaniu wniosku o ukaranie do sądu oskarżyciel publiczny zawiadamia
     ujawnionego pokrzywdzonego, pouczając go o uprawnieniach, o których mowa w
     §3.
 §2. Sąd zawiadamia ujawnionego pokrzywdzonego o terminie rozprawy.
 §3. Pokrzywdzony może do rozpoczęcia przewodu sądowego albo bezpośrednio po
     rozpoczęciu posiedzenia, o którym mowa w art. 60 § 1 pkt 1-3 i 6,
     oświadczyć, że będzie działał obok oskarżyciela publicznego jako
     oskarżyciel posiłkowy.
 §4. Pokrzywdzony, który nie uczestniczył w rozprawie z powodu braku
     prawidłowego powiadomienia o jej terminie, może złożyć oświadczenie, o
     którym mowa w § 3, najpóźniej bezpośrednio po wywołaniu sprawy na
     pierwszej rozprawie, o której został prawidłowo powiadomiony.
 §5. Art. 54 § 2 i art. 56 Kodeksu postępowania karnego stosuje się
     odpowiednio.
                                        
                                    Art. 27.
 §1. W sprawach o wykroczenia ścigane na żądanie pokrzywdzonego, pokrzywdzony
     może samodzielnie wnieść wniosek o ukaranie jako oskarżyciel posiłkowy.
 §2. W sprawach o wykroczenia inne niż określone w § 1, pokrzywdzony może
     samodzielnie wnieść wniosek o ukaranie jako oskarżyciel posiłkowy, jeżeli
     w ciągu miesiąca od powiadomienia o wykroczeniu organu uprawnionego do
     występowania w tych sprawach w charakterze oskarżyciela publicznego nie
     zostanie powiadomiony o wniesieniu przez ten organ wniosku o ukaranie albo
     otrzyma zawiadomienie, o którym mowa w art. 54 § 2.
 §3. Jeżeli pokrzywdzony złożył wniosek o ukaranie pomimo, że oskarżyciel
     publiczny także złożył taki wniosek, wniosek pokrzywdzonego traktuje się
     jako oświadczenie wskazane w art. 26 § 3.
 §4. Prezes sądu zawiadamia o wniesieniu wniosku o ukaranie, o którym mowa w §
     1 i 2, właściwego oskarżyciela publicznego. Jeżeli oskarżyciel ten w ciągu
     14 dni od otrzymania zawiadomienia wniesie w sprawie o ten sam czyn tej
     samej osoby publiczny wniosek o ukaranie, wniosek pokrzywdzonego traktuje
     się jak oświadczenie wskazane w art. 26 § 3.
 §5. Art. 55 § 3 Kodeksu postępowania karnego stosuje się.
                                        
                                    Art. 28.
 §1. Odstąpienie oskarżyciela posiłkowego, o którym mowa w art. 27 § 1 i 2 od
     oskarżenia, powoduje umorzenie postępowania.
 §2. Odstąpienie oskarżyciela posiłkowego, o którym mowa w art. 26 § 3 od
     oskarżenia nie tamuje rozpoznania sprawy. Art. 57 § 1 Kodeksu postępowania
     karnego stosuje się odpowiednio.
                                        
                                    Art. 29.
 §1. Niestawiennictwo prawidłowo powiadomionego pokrzywdzonego i oskarżyciela
     posiłkowego na rozprawę lub posiedzenie nie tamuje toku sprawy, chyba że
     ustawa stanowi inaczej.
 §2. Niestawiennictwo oskarżyciela posiłkowego, o którym mowa w art. 27 § 1 i 2
     bez usprawiedliwienia, uważa się za odstąpienie od oskarżenia; w takim
     przypadku sąd umarza postępowanie.
                                        
                                    Art. 30.
 §1. Pokrzywdzony i oskarżyciel posiłkowy może korzystać z pomocy jednego
     pełnomocnika. Pełnomocnikiem może być adwokat, radca prawny, a w wypadku,
     gdy pokrzywdzonym jest instytucja państwowa, samorządowa lub społeczna,
     także pracownik tej instytucji lub jej organu nadrzędnego.
 §2. Do pełnomocnika stosuje się odpowiednio przepisy art. 22 i 23 niniejszego
     kodeksu oraz art. 83, 84, 86 § 2 i art. 89 Kodeksu postępowania karnego.
                                        
                                    Art. 31.
 §1. W razie śmierci oskarżyciela posiłkowego, o którym mowa w art. 27 § 1 i 2,
     sąd zawiesza postępowanie, a osoby najbliższe mogą wstąpić w prawa
     zmarłego. Jeżeli w terminie zawitym miesiąca od dnia śmierci oskarżyciela
     osoba uprawniona nie wstąpi w prawa zmarłego, sąd umarza postępowanie.
 §2. W razie śmierci oskarżyciela posiłkowego, wskazanego w art. 26 § 3, osoby
     najbliższe mogą przystąpić do postępowania w każdym jego stadium.
                                        
                                    Dział IV
                               Czynności procesowe
                                        
                                    Art. 32.
 §1. Rozstrzygnięcia zapadają w postaci orzeczeń, zarządzeń albo mandatów
     karnych.
 §2. Orzeczenie wydaje się w formie wyroku lub postanowienia. Postanowieniem
     rozstrzyga się, gdy ustawa nie wymaga wydania wyroku.
 §3. Postanowienie wydaje sąd, prezes sądu i upoważniony sędzia, a w toku
     czynności wyjaśniających również organ prowadzący te czynności. W kwestii
     nie wymagającej postanowienia wydaje się zarządzenie.
 §4. W sprawach osób podlegających orzecznictwu sądów wojskowych przepis § 3
     odnosi się także do prokuratora wojskowego.
 §5. Przepisy art. 94, 95 i 97 Kodeksu postępowania karnego stosuje się
     odpowiednio.
                                        
                                    Art. 33.
Strony mogą uczestniczyć w posiedzeniu, jeżeli ustawa to przewiduje albo gdy
prezes sądu lub sąd tak zarządzi.
                                        
                                    Art. 34.
Podstawę orzeczenia może stanowić tylko całokształt okoliczności ujawnionych w
postępowaniu, mających znaczenie dla rozstrzygnięcia.
                                        
                                    Art. 35.
 §1. Wyrok sądu pierwszej instancji uzasadnia się i doręcza stronie wraz z
     uzasadnieniem jedynie na jej żądanie zgłoszone w zawitym terminie 7 dni od
     daty jego ogłoszenia, chyba że ustawa stanowi inaczej.
 §2. Wyrok zaoczny doręcza się z urzędu obwinionemu i jego obrońcy, jeżeli
     został ustanowiony; termin do żądania doręczenia uzasadnienia tego wyroku
     biegnie od daty jego doręczenia.
 §3. Wyrok wydany na posiedzeniu doręcza się stronie z urzędu, gdy nie
     uczestniczyła ona w posiedzeniu; termin do żądania doręczenia uzasadnienia
     wyroku biegnie wówczas od daty jego doręczenia.
                                        
                                    Art. 36.
 §1. Postanowienie i zarządzenie uzasadnia się jedynie, gdy podlega ono
     zaskarżeniu. Uzasadnienie sporządza się wówczas z urzędu i doręcza się je
     wraz z rozstrzygnięciem osobom, którym przysługuje środek odwoławczy,
     jeżeli nie brały udziału w rozprawie lub posiedzeniu albo nie były obecne
     przy ogłoszeniu rozstrzygnięcia, chyba, że oddaliły się samowolnie.
 §2. Orzeczenie wydane w wyniku rozpoznania środka zaskarżenia uzasadnia się z
     urzędu, chyba że ustawa stanowi inaczej.
                                        
                                    Art. 37.
 §1. Protokół spisuje się z każdej czynności mającej istotne znaczenie dla
     sprawy, a w szczególności z rozprawy i posiedzenia, a także z dokonanych
     poza rozprawą czynności dowodowych, chyba że ustawa stanowi inaczej.
 §2. Czynności, z których nie sporządza się protokołu, a także inne zdarzenia,
     które mają znaczenie dla postępowania, utrwala się w aktach w formie
     notatki urzędowej podpisanej przez osobę, która dokonała tych czynności.
 §3. Przebieg czynności protokołowanych może być utrwalony ponadto za pomocą
     urządzenia rejestrującego obraz lub dźwięk, o czym należy uprzedzić osoby
     uczestniczące w czynności. Zapis taki i jego przekład, jeżeli został
     sporządzony, są załącznikami do protokołu.
 §4. Strony i osoby mające w tym interes prawny mogą złożyć wniosek o
     sprostowanie protokołu rozprawy lub posiedzenia, wskazując na nieścisłości
     i opuszczenia. W przedmiocie sprostowania protokołu rozstrzyga, po
     wysłuchaniu protokolanta, sędzia, który prowadził czynność.
 §5. Do protokołów stosuje się odpowiednio przepisy art. 144-146, 148, 149 § 1
     i 2, art. 150, 151, 153 § 3 i 4, art. 154 oraz art. 155 Kodeksu
     postępowania karnego oraz przepisy wydane na podstawie art. 147 § 5
     Kodeksu postępowania karnego.
                                        
                                    Art. 38.
Do czynności procesowych prowadzonych w postępowaniu w sprawach o wykroczenia
stosuje się odpowiednio także przepisy art. 100 § 1 i 6, art. 105, 107, 108, 116121,
122-127, 128-134, 136-142, 156 § 1-4, art. 157, 158 i 160-166 oraz art. 476
§ 2 Kodeksu postępowania karnego, a gdy sąd nie orzeka jednoosobowo również art.
109-115 Kodeksu postępowania karnego.
                                        
                                     Dział V
                                     Dowody
                                        
                                   Rozdział 6
                                 Przepisy ogólne
                                        
                                    Art. 39.
 §1. Dowody przeprowadza się na wniosek stron albo z urzędu. Przepis art. 168
     Kodeksu postępowania karnego stosuje się.
 §2. Do wniosku dowodowego stosuje się odpowiednio przepisy art. 169 i 170
     Kodeksu postępowania karnego, a przy przeprowadzaniu dowodu także art. 171173
Kodeksu postępowania karnego.
 §3. Poza rozprawą o dopuszczeniu dowodu lub o jego zabezpieczeniu rozstrzyga
     prezes sądu, sąd albo organ prowadzący czynności wyjaśniające, a w
     sprawach osób podlegających orzecznictwu sądów wojskowych także prokurator
     wojskowy.
 §4. Dowodu z wyjaśnień lub zeznań nie wolno zastępować treścią pism, zapisków
     lub notatek urzędowych, chyba że ustawa stanowi inaczej.
                                        
                                    Art. 40.
§1. Na wniosek osoby przesłuchiwanej przyjmuje się od niej oświadczenie na
  piśmie.
§2. W wypadku, o którym mowa w § 1, należy umożliwić tej osobie sporządzenie
  oświadczenia w warunkach uniemożliwiających porozumienie się z innymi
  osobami, a następnie przesłuchać ją w celu wyjaśnienia, uzupełnienia lub
  uściślenia okoliczności zawartych w oświadczeniu pisemnym. Oświadczenie
  pisemne stanowi załącznik do protokołu.
§3. Wyjaśnienia lub zeznania złożone w formie oświadczenia pisemnego w
  postępowaniu przed sądem, odczytuje się.
                                   Rozdział 7
              Przeprowadzanie poszczególnych dowodów. Przeszukanie
                                        
                                    Art. 41.
 §1. Przy przeprowadzaniu dowodu z zeznań świadka stosuje się odpowiednio
     przepisy art. 177, 178, 182, 183, 185-190, 191 § 1 i 2 oraz art. 192
     Kodeksu postępowania karnego.
 §2. Osoby obowiązane do zachowania tajemnicy państwowej mogą być przesłuchane
     co do okoliczności, na które rozciąga się ten obowiązek, tylko po
     zwolnieniu tych osób od obowiązku zachowania tajemnicy przez uprawniony
     organ przełożony.
 §3. Osoby obowiązane do zachowania tajemnicy służbowej lub tajemnicy związanej
     z wykonywaniem zawodu lub funkcji mogą odmówić zeznań co do okoliczności,
     na które rozciąga się ten obowiązek, chyba że sąd zwolni te osoby od
     obowiązku zachowania tajemnicy. Na postanowienie sądu służy zażalenie.
 §4. Sąd nie może zwolnić jednak od obowiązku zachowania tajemnicy związanej z
     wykonywaniem zawodu adwokata, radcy prawnego, lekarza lub dziennikarza.
 §5. W wypadkach wskazanych w § 2 i 3 sąd przesłuchuje taką osobę na rozprawie
     z wyłączeniem jawności. Przepisy wydane na podstawie art. 181 § 2 Kodeksu
     postępowania karnego stosuje się odpowiednio.
                                        
                                    Art. 42.
 §1. Przy przeprowadzaniu dowodu z opinii biegłego stosuje się odpowiednio
     przepisy art. 193-201 Kodeksu postępowania karnego.
 §2. W razie uzasadnionych wątpliwości co do stanu zdrowia psychicznego
     obwinionego należy powołać biegłego psychiatrę. Przepis art. 202 § 4
     Kodeksu postępowania karnego stosuje się odpowiednio.
 §3. Do tłumacza i specjalistów stosuje się odpowiednio przepisy art. 204-206
     Kodeksu postępowania karnego.
                                        
                                    Art. 43.
Przy przeprowadzaniu oględzin i eksperymentu procesowego stosuje się odpowiednio
przepisy art. 207, 208, 211 i 212 Kodeksu postępowania karnego.
                                        
                                    Art. 44.
 §1. W celu znalezienia i zatrzymania przedmiotów podlegających oględzinom lub
     mogących stanowić dowód rzeczowy, Policja, a w toku czynności
     wyjaśniających również inne organy je prowadzące, mogą dokonać
     przeszukania pomieszczeń i innych miejsc, jeżeli istnieją uzasadnione
     podstawy do przypuszczenia, że przedmioty te lub dowody tam się znajdują.
 §2. Przepis § 1 stosuje się odpowiednio do przeszukania osoby, jej odzieży lub
     podręcznych przedmiotów.
 §3. Przeszukanie następuje na mocy postanowienia prokuratora lub sądu.
 §4. W wypadkach niecierpiących zwłoki, jeżeli postanowienie nie mogło być
     uprzednio wydane, można przeprowadzić przeszukanie bez takiego
     postanowienia, jednak organ dokonujący tej czynności zobowiązany jest
     następnie zwrócić się niezwłocznie do prokuratora o zatwierdzenie
     przeszukania. Na żądanie osoby, u której dokonano przeszukania, doręcza
     się jej w terminie 14 dni postanowienie w przedmiocie zatwierdzenia
     przeszukania. O prawie wystąpienia z takim żądaniem należy ją pouczyć.
 §5. Przy przeprowadzaniu przeszukania i zatrzymania przedmiotów stosuje się
     odpowiednio przepisy art. 217, 221- 234 i 236 Kodeksu postępowania
     karnego.
                                    Dział VI
                                 Środki przymusu
                                        
                                   Rozdział 8
                                   Zatrzymanie
                                        
                                    Art. 45.
 §1. Policja ma prawo zatrzymać osobę ujętą na gorącym uczynku popełnienia
     wykroczenia lub bezpośrednio potem, jeżeli:
   1) zachodzą podstawy do zastosowania wobec niej postępowania
     przyspieszonego,
   2) nie można ustalić jej tożsamości.
 §2. Art. 243 Kodeksu postępowania karnego stosuje się odpowiednio.
                                        
                                    Art. 46.
 §1. Zatrzymanego należy natychmiast poinformować o przyczynach zatrzymania i o
     przysługujących mu uprawnieniach oraz wysłuchać go.
 §2. Z zatrzymania sporządza się protokół, którego odpis doręcza się
     zatrzymanemu za pokwitowaniem. W protokole należy podać imię i nazwisko
     oraz funkcję osoby dokonującej zatrzymania, imię i nazwisko zatrzymanego,
     a w razie niemożności ustalenia tożsamości - rysopis tej osoby, a ponadto
     dzień, godzinę, miejsce i przyczynę zatrzymania z określeniem wykroczenia,
     w związku z którym została zatrzymana. Należy również zapisać złożone
     przez zatrzymanego oświadczenia i zaznaczyć udzielenie mu informacji o
     przysługujących prawach.
 §3. Na żądanie zatrzymanego zawiadamia się o zatrzymaniu osobę najbliższą, a
     także pracodawcę. O zatrzymaniu osoby wskazanej w art. 10 § 1 zawiadamia
     się niezwłocznie właściwego dowódcę jednostki wojskowej, nawet gdy
     zatrzymany tego nie żąda.
 §4. Zatrzymanemu należy na jego żądanie umożliwić nawiązanie w dostępnej
     formie kontaktu z adwokatem albo z radcą prawnym oraz zapewnić możliwość
     bezpośredniej z nim rozmowy; zatrzymujący może zastrzec, że będzie przy
     niej obecny.
 §5. Zatrzymanego należy natychmiast zwolnić, gdy ustanie przyczyna
     zatrzymania, a także z upływem czasu zatrzymania.
 §6. Czas zatrzymania osoby liczy się od chwili jej ujęcia i nie może
     przekroczyć 24 godzin, a w wypadkach wskazanych w art. 45 § 1 pkt 1 - 48
     godzin.
                                        
                                    Art. 47.
 §1. Zatrzymanemu przysługuje zażalenie na zatrzymanie do sądu. W zażaleniu
     zatrzymany może domagać się zbadania zasadności, legalności oraz
     prawidłowości zatrzymania.
 §2. Zażalenie przekazuje się niezwłocznie sądowi rejonowemu miejsca
     zatrzymania, który również niezwłocznie je rozpoznaje.
 §3. Przy rozpoznawaniu zażalenia sąd stosuje odpowiednio przepisy art. 246 § 3
     i 4 Kodeksu postępowania karnego.
 §4. W razie uznania zatrzymania za niewątpliwie niesłuszne zatrzymanemu
     przysługuje odszkodowanie, którego może dochodzić w trybie określonym w
     dziale XII niniejszego Kodeksu.
                                        
                                   Rozdział 9
                      Zabezpieczenie i zajęcie przedmiotów
                                        
                                    Art. 48.
 §1. Policja i inne organy uprawnione do prowadzenia czynności określonych w
     dziale VII mogą dokonać tymczasowego zajęcia przedmiotu, jeżeli w zakresie
     swego działania dowiedziały się lub ujawniły wykroczenie zagrożone
     przepadkiem przedmiotów, a zajęcie takie jest niezbędne dla zabezpieczenia
     wykonania tego przepadku. Z czynności zajęcia sporządza się protokół.
 §2. Tymczasowe zajęcie upada, jeżeli w ciągu 7 dni od daty jego dokonania nie
     zostanie wydane postanowienie o zabezpieczeniu albo rozstrzygnięcie
     orzekające przepadek. Postanowienie o zabezpieczeniu wydaje sąd właściwy
     do rozpoznania sprawy; doręcza się je niezwłocznie osobie, u której
     dokonano zajęcia.
 §3. Zabezpieczenie może nastąpić także na mocy postanowienia sądu po wszczęciu
     postępowania w sprawie o wykroczenie zagrożone przepadkiem przedmiotów,
     jeżeli nie dokonano tymczasowego zajęcia. Postanowienie to wykonuje
     Policja, stosując odpowiednio przepisy o przeszukaniu i doręczając
     postanowienie osobie, u której dokonuje zajęcia.
 §4. Na postanowienia, o których mowa w § 2 i 3 przysługuje zażalenie osobie,
     której prawa zostały naruszone.
 §5. Przy dokonywaniu czynności, o których mowa w § 1-3, stosuje się
     odpowiednio przepisy art. 44.
 §6. Zabezpieczenie majątkowe upada, jeżeli nie zostanie prawomocnie orzeczony
     przepadek przedmiotów.
                                        
                                   Rozdział 10
                   Kary porządkowe i pozostałe środki przymusu
                                        
                                    Art. 49.
 §1. Na świadka, biegłego, tłumacza lub specjalistę, który bez
     usprawiedliwienia nie stawił się na wezwanie uprawnionego organu lub bez
     zezwolenia tego organu samowolnie wydalił się z miejsca czynności przed
     jej zakończeniem albo bezpodstawnie odmówił złożenia zeznań, wykonania
     czynności biegłego, tłumacza lub specjalisty można nałożyć karę porządkową
     do 250 złotych, a w razie ponownego nie zastosowania się do wezwania do
     500 złotych.
 §2. Przepis § 1 stosuje się również do osoby, która będąc obowiązana do
     okazania albo wydania przedmiotu oględzin lub dowodu rzeczowego odmówiła
     jego okazania lub wydania; nie dotyczy to osoby, której przysługuje prawo
     odmowy zeznań.
 §3. Nałożoną karę należy uchylić, jeżeli osoba ukarana w ciągu 7 dni od daty
     doręczenia lub ogłoszenia jej postanowienia o nałożeniu kary porządkowej
     dostatecznie usprawiedliwi swoje niestawiennictwo, samowolne oddalenie
     się, odmowę złożenia zeznań albo wykonania innego obowiązku, o którym mowa
     w § 1 lub 2.
 §4. W przypadku uchybienia obowiązkom wskazanym w § 1 lub 2 przez żołnierza w
     czynnej służbie wojskowej, sąd występuje do dowódcy jednostki wojskowej, w
     której żołnierz pełni służbę o pociągnięcie go do odpowiedzialności
     dyscyplinarnej.
 §5. Przepis § 4 stosuje się choćby za uchybienie, którego dopuścił się
     żołnierz przed wstąpieniem do wojska, była mu poprzednio wymierzona kara
     porządkowa, lecz nie została do tego czasu wykonana.
                                        
                                    Art. 50.
 §1. W razie niestawienia się świadka na wezwanie bez usprawiedliwienia można,
     niezależnie od nałożenia kary porządkowej, zarządzić jego przymusowe
     doprowadzenie przez Policję.
 §2. W razie nieusprawiedliwionej odmowy okazania albo wydania przedmiotu
     oględzin lub dowodu rzeczowego można zarządzić jego odebranie przez
     Policję.
                                        
                                    Art. 51.
 §1. Środki przymusu, o których mowa w art. 49 i 50, stosuje sąd właściwy do
     rozpoznania sprawy, a w toku czynności wyjaśniających także prokurator,
     jeżeli prowadzi te czynności. W toku czynności wyjaśniających,
     prowadzonych przez organ inny niż prokurator, środki przymusu, o których
     mowa w art. 50 § 1, stosuje sąd właściwy do rozpoznania sprawy na wniosek
     organu dokonującego tych czynności, a pozostałe środki przymusu - organ
     dokonujący czynności wyjaśniających.
 §2. Karę porządkową wskazaną w art. 49 § 1 i 2 uchyla odpowiednio sąd lub
     organ przełożony nad organem, który daną karę nałożył.
 §3. Na postanowienie odmawiające uchylenia kary porządkowej przysługuje
     ukaranemu zażalenie; jeżeli postanowienie wydano w toku czynności
     wyjaśniających zażalenie rozpoznaje sąd właściwy do rozpoznania sprawy.
 §4. Kary porządkowe nałożone w toku czynności wyjaśniających ściąga się w
     trybie przepisów o postępowaniu egzekucyjnym w administracji. Kary te
     stanowią dochód budżetu państwa.
                                        
                                    Art. 52.
Wykonując zarządzenie o przymusowym doprowadzeniu obwinionego lub świadka,
Policja może, gdy jest to niezbędne, zatrzymać osobę, którą ma doprowadzić na
czas konieczny do wykonania zarządzenia. Art. 46 i 47 nie stosuje się.
                                        
                                    Art. 53.
Jeżeli miejsce pobytu sprawcy wykroczenia nie jest znane, sąd, a w toku
czynności wyjaśniających także organ dokonujący tych czynności, mogą zarządzić
ustalenie przez Policję miejsca pobytu. Sąd może także zarządzić przymusowe
doprowadzenie obwinionego.
                                        
                                    Dział VII
                             Czynności wyjaśniające
                                        
                                    Art. 54.
 §1. W celu ustalenia, czy istnieją podstawy do wystąpienia z wnioskiem o
     ukaranie oraz zebrania danych niezbędnych dla sporządzenia wniosku o
     ukaranie, Policja może przeprowadzać czynności wyjaśniające. Czynności te
     w miarę możności należy podjąć w miejscu popełnienia czynu bezpośrednio po
     jego ujawnieniu i zakończyć w ciągu miesiąca.
 §2. Jeżeli czynności wyjaśniające nie dostarczyły podstaw do wniesienia
     wniosku o ukaranie, zawiadamia się o tym ujawnionych pokrzywdzonych. W
     zawiadomieniu należy wskazać przyczynę niewniesienia wniosku o ukaranie.
 §3. W ramach czynności, o których mowa w § 1, można w szczególności
     przesłuchiwać świadków, dokonywać oględzin i przeszukania, okazywać osoby,
     wzywać do wydania lub okazania dokumentu lub przedmiotu mającego znaczenie
     dowodowe dla sprawy, a także powoływać i przesłuchiwać biegłych oraz
     wzywać specjalistów.
 §4. W stosunku do osoby podejrzanej o popełnienie wykroczenia stosuje się
     odpowiednio przepisy art. 74 § 3 i art. 308 § 1 Kodeksu postępowania
     karnego.
 §5. Przy utrwalaniu czynności określonych w § 3 można ograniczyć się do
     sporządzenia notatki urzędowej; nie dotyczy to jednak czynności, której
     nie będzie można powtórzyć w postępowaniu przed sądem. Notatka powinna
     zawierać wskazanie rodzaju czynności, jej czasu i miejsca oraz osób
     uczestniczących, a także krótki opis przebiegu czynności i podpis osoby,
     która ją przeprowadziła.
 §6. W toku czynności wyjaśniających wolno także przesłuchać osobę, co do
     której istnieje uzasadniona podstawa do sporządzenia przeciwko niej
     wniosku o ukaranie. Osoba taka ma prawo odmówić złożenia wyjaśnień oraz
     zgłosić wnioski dowodowe, o czym należy ją pouczyć. Przed przesłuchaniem
     należy jej wyjaśnić, o jakie wykroczenie może być obwiniona, a zarzut ten
     wpisuje się do protokołu przesłuchania.
                                        
                                    Art. 55.
 §1. Czynności wyjaśniające przeprowadza się także w celu uzupełnienia lub
     sprawdzenia faktów podanych we wniosku o ukaranie w wypadku wskazanym w
     art. 60 § 1 pkt 5 lit. b).
 §2. Czynności wskazane w § 1 należy przeprowadzić w terminie oraz w zakresie
     określonym poleceniem sądu, chyba że w toku wykonywania tych czynności
     wyjdą na jaw okoliczności wymagające utrwalenia dowodu, którego nie będzie
     można powtórzyć przed sądem, lub znalezienia i zatrzymania przedmiotu.
 §3. W razie przesłuchiwania w ramach czynności, o których mowa w § 1,
     obwinionego wskazanego we wniosku o ukaranie, przepisy art. 54 § 6 stosuje
     się odpowiednio.
                                        
                                    Art. 56.
 §1. Czynności wyjaśniające, o których mowa w art. 54, może także przeprowadzić
     prokurator lub zlecić je Policji.
 §2. Uprawnienia Policji, o których mowa w art. 54 i 55, posiadają także w
     granicach swej właściwości organy wskazane w art. 17 § 2 i 3, a inne
     organy, gdy ustawa tak stanowi.
 §3. Instytucje, którym nadano uprawnienia oskarżyciela publicznego w drodze
     rozporządzenia określonego w art. 17 § 4, mogą w sprawie, w której
     ujawniły wykroczenie zwracać się do Policji o przeprowadzenie czynności
     wyjaśniających w zakresie niezbędnym do ustalenia, czy istnieją podstawy
     do wystąpienia z wnioskiem o ukaranie oraz do zebrania danych koniecznych
     do sporządzenia wniosku o ukaranie.
 §4. Nadzór nad czynnościami wyjaśniającymi sprawuje organ nadrzędny nad
     organem prowadzącym te czynności.
                                        
                                   Dział VIII
                             Postępowanie zwyczajne
                                        
                                   Rozdział 11
                Wszczęcie postępowania. Orzekanie przed rozprawą
                                        
                                    Art. 57.
 §1. Podstawę do wszczęcia postępowania stanowi wniosek o ukaranie złożony
     przez organ uprawniony do występowania w charakterze oskarżyciela
     publicznego w danej sprawie, a w wypadkach określonych w art. 27 § 1 i 2
     także wniosek złożony przez pokrzywdzonego.
 §2. Wniosek o ukaranie powinien zawierać:
   1) imię i nazwisko oraz adres obwinionego, a także inne dane niezbędne do
     ustalenia jego tożsamości,
   2) określenie zarzucanego obwinionemu czynu ze wskazaniem miejsca, czasu,
     sposobu i okoliczności jego popełnienia,
   3) wskazanie dowodów,
   4) imię i nazwisko oraz podpis sporządzającego wniosek, a także adres gdy
     wniosek pochodzi od pokrzywdzonego.
 §3. Wniosek o ukaranie składany przez oskarżyciela publicznego powinien
     ponadto zawierać wskazanie:
   1) przepisów, pod które zarzucany czyn podpada,
   2) miejsca zatrudnienia obwinionego i danych o jego warunkach materialnych,
     rodzinnych i osobistych,
   3) pokrzywdzonych, o ile takich ujawniono,
   4) wysokości wyrządzonej szkody,
   5) stanowiska osoby sporządzającej wniosek,
   6) sądu właściwego do rozpoznania sprawy,
   7) danych dotyczących uprzedniego skazania sprawcy za podobne przestępstwo
     lub wykroczenie.
 §4. Do wniosku o ukaranie należy dołączyć materiały postępowania
     przygotowawczego lub czynności wyjaśniających, jeżeli były one prowadzone,
     a także do wiadomości sądu adresy świadków i pokrzywdzonych.
 §5. W razie wniesienia wniosku o ukaranie przez pokrzywdzonego, prezes sądu
     przesyłając właściwemu oskarżycielowi publicznemu zawiadomienie, o którym
     mowa w art. 27 § 4, wzywa go jednocześnie do nadesłania w terminie 7 dni
     materiału dowodowego w razie niewnoszenia przez niego wniosku o ukaranie,
     jeżeli w sprawie przeprowadzono czynności wyjaśniające lub dochodzenie
     albo do nadesłania oświadczenia o braku takiego materiału.
                                        
                                    Art. 58.
 §1. Oskarżyciel publiczny może, za zgodą obwinionego, przesłuchanego uprzednio
     w toku czynności wyjaśniających w trybie art. 54 § 6, umieścić we wniosku
     o ukaranie wniosek o skazanie obwinionego za zarzucany mu czyn bez
     przeprowadzania rozprawy i wymierzenie mu określonej kary lub środka
     karnego albo odstąpienie od wymierzenia kary lub środka karnego.
 §2. Wniosek o skazanie, o którym mowa w § 1, jest możliwy tylko wówczas, gdy w
     świetle zebranych dowodów wyjaśnienia obwinionego oraz okoliczności
     popełnienia wykroczenia nie budzą wątpliwości, a cele postępowania zostaną
     osiągnięte mimo nieprzeprowadzenia rozprawy.
 §3. Obwiniony, jeżeli nie dotyczy go wniosek o skazanie, może po wezwaniu na
     rozprawę lub zawiadomieniu o jej terminie, wystąpić z wnioskiem o skazanie
     w określony sposób bez przeprowadzania rozprawy.
                                        
                                    Art. 59.
 §1. Jeżeli wniosek o ukaranie nie odpowiada warunkom formalnym wskazanym w
     art. 57 § 2-4 prezes sądu zwraca wniosek w celu usunięcia braków w
     terminie 7 dni.
 §2. Jeżeli wniosek o ukaranie odpowiada warunkom formalnym prezes sądu
     wszczynając postępowanie zarządzeniem, kieruje sprawę do rozpoznania na
     rozprawie lub na posiedzeniu albo - w razie zaistnienia okoliczności
     wyłączających postępowanie lub wskazanych w art. 61 § 1 i 2 - odmawia
     wszczęcia postępowania. Na postanowienie o odmowie wszczęcia postępowania
     służy zażalenie osobie, która złożyła zawiadomienie o popełnieniu
     wykroczenia, ujawnionemu pokrzywdzonemu oraz organowi, który wniósł
     wniosek o ukaranie.
 §3. W razie złożenia wniosku o ukaranie przez oskarżyciela posiłkowego, w
     przedmiocie wszczęcia rozstrzyga się po przekazaniu przez oskarżyciela
     publicznego materiału dowodowego lub oświadczenia, o którym mowa w art. 57
     § 5.
                                        
                                    Art. 60.
 §1. Prezes sądu, po wszczęciu postępowania, kieruje sprawę na posiedzenie
     jeżeli:
   1) oskarżyciel publiczny wystąpił z wnioskiem o skazanie obwinionego bez
     przeprowadzania rozprawy,
   2) obwiniony po wezwaniu go na rozprawę lub zawiadomieniu o jej terminie
     wystąpił z wnioskiem o skazanie bez przeprowadzania rozprawy,
   3) ujawniły się przed rozprawą okoliczności wyłączające postępowanie,
   4) zachodzi potrzeba wydania postanowienia o niewłaściwości sądu,
   5) w sprawie, w której wniosek o ukaranie złożył oskarżyciel posiłkowy:
     a) zachodzi potrzeba zbadania, czy nie istnieje podstawa do umorzenia
       postępowania z powodu oczywistego braku faktycznych podstaw oskarżenia,
     b) niezbędne jest polecenie Policji lub innemu organowi dokonania
       określonych czynności dowodowych,
   6) zachodzi możliwość wydania nakazu karnego,
   7) zachodzi potrzeba wydania innego rozstrzygnięcia przekraczającego
     uprawnienia prezesa.
 §2. O terminie posiedzenia, w wypadkach wskazanych w § 1 pkt 1, 2, 3, 5 lit.
     a) i 6, powiadamia się strony i ich przedstawicieli procesowych, a w
     wypadkach wskazanych w § 1 pkt 1-3 i 6 także pokrzywdzonego.
     Niestawiennictwo prawidłowo powiadomionych osób nie tamuje toku
     postępowania. Udział obrońcy, o którym mowa w art. 21 § 1, jest jednak
     obowiązkowy na posiedzeniu określonym w § 1 pkt 1 i 2.
 §3. W wypadku wskazanym w § 1 pkt 2 prezes sądu może zarządzić rozpoznanie
     wniosku obwinionego na rozprawie, jeżeli przyśpieszy to bieg postępowania.
     Wniosek ten rozpoznaje się wówczas przed rozpoczęciem przewodu sądowego.
 §4. W dalszym postępowaniu sąd nie jest związany oceną faktyczną ani prawną
     przyjętą za podstawę rozstrzygnięć wydanych w trybie określonym w § 1-3.
                                        
                                    Art. 61.
 §1. Odmawia się wszczęcia postępowania, a wszczęte umarza także wtedy, gdy w
     sprawie o ten sam czyn, jako mający jednocześnie znamiona przestępstwa i
     wykroczenia, postępowanie karne zostało już prawomocnie zakończone
     orzeczeniem skazującym, chyba, że można przewidywać orzeczenie za
     wykroczenie kary innej lub surowszej albo innego lub surowszego środka
     karnego niż za przestępstwo.
 §2. Można odmówić wszczęcia postępowania, a wszczęte umorzyć, jeżeli:
   1) o ten sam czyn, jako mający jednocześnie znamiona przestępstwa i
     wykroczenia, toczy się postępowanie karne z oskarżenia publicznego, chyba,
     że można przewidywać orzeczenie za wykroczenie kary innej lub surowszej
     albo innego lub surowszego środka karnego niż za przestępstwo,
   2) wobec sprawcy zastosowano środek oddziaływania w postaci pouczenia,
     zwrócenia uwagi lub ostrzeżenia albo środek przewidziany w przepisach o
     odpowiedzialności dyscyplinarnej lub porządkowej, a środek ten jest
     wystarczającą reakcją na wykroczenie.
 §3. Na postanowienie o umorzeniu postępowania z przyczyn wskazanych w § 1 i 2
     przysługuje zażalenie. Zażalenie przysługuje także osobie, która złożyła
     zawiadomienie o popełnieniu wykroczenia.
 §4. W sprawie o wykroczenie, w której odmówiono wszczęcia postępowania lub je
     umorzono, można podjąć postępowanie w terminie 3 miesięcy od
     uprawomocnienia się orzeczenia w sprawie o przestępstwo, jeżeli
     orzeczeniem tym uniewinniono oskarżonego lub umorzono postępowanie, a nie
     ustała jeszcze karalność wykroczenia.
                                        
                                    Art. 62.
 §1. Okoliczności wyłączające orzekanie na podstawie niniejszego kodeksu
     uwzględnia się z urzędu w każdym stadium postępowania.
 §2. W razie stwierdzenia okoliczności wyłączających orzekanie po wszczęciu
     postępowania, sąd wydaje postanowienie o jego umorzeniu, a jeżeli
     rozpoczęto już przewód sądowy - wyrok o umorzeniu postępowania, z
     wyjątkiem określonym w § 3. Na postanowienie o umorzeniu przysługuje
     zażalenie.
 §3. W razie stwierdzenia okoliczności, o których mowa w art. 5 § 1 pkt 1 i 2,
     po rozpoczęciu przewodu sądowego sąd wydaje wyrok uniewinniający, chyba że
     sprawca był w chwili czynu niepoczytalny.
                                        
                                    Art. 63.
 §1. Uwzględniając wniosek oskarżyciela publicznego, o którym mowa w art. 58 §
     1, sąd uznaje za ujawnione dowody dołączone do wniosku o ukaranie.
 §2. Sąd może uzależnić uwzględnienie wniosku od dokonania w nim określonych
     przez siebie zmian. Wniosek ze zmianami nie może zostać uwzględniony,
     jeżeli obwiniony, należycie o zmianach tych powiadomiony, zgłosi wobec
     nich sprzeciw w terminie określonym przez sąd.
 §3. Wniosek nie może zostać uwzględniony, jeżeli w terminie określonym przez
     sąd, zgłosi wobec niego sprzeciw pokrzywdzony, który złożył już
     oświadczenie o przyłączeniu się do postępowania w charakterze oskarżyciela
     posiłkowego.
 §4. Sąd uwzględniając wniosek skazuje obwinionego wyrokiem.
 §5. Jeżeli sąd uzna, że nie ma podstaw do uwzględnienia wniosku, sprawa
     podlega rozpoznaniu na zasadach ogólnych.
                                        
                                    Art. 64.
 §1. Przy rozpoznawaniu wniosku obwinionego o skazanie go w określony sposób
     bez przeprowadzania rozprawy, zgłoszonego przed jej rozpoczęciem, sąd
     stosuje odpowiednio art. 63.
 §2. Sąd może uwzględnić wniosek, o którym mowa w § 1, jeżeli nie zgłosił wobec
     niego sprzeciwu oskarżyciel publiczny, a także oskarżyciel posiłkowy, gdy
     występuje w sprawie i jedynie wtedy, gdy okoliczności popełnienia czynu
     oraz wyjaśnienia obwinionego w świetle ujawnionego materiału dowodowego
     nie budzą wątpliwości.
 §3. Jeżeli obwiniony nie był przesłuchany w toku czynności wyjaśniających sąd
     przesłuchuje go na posiedzeniu, chyba że obwiniony bez usprawiedliwienia
     nie stawił się na posiedzenie albo nadesłał swoje wyjaśnienia na piśmie w
     trybie określonym w art. 67 § 3.
 §4. Brak stanowiska oskarżyciela w przedmiocie sprzeciwu, o którym mowa w § 2,
     nie stoi na przeszkodzie uwzględnieniu wniosku jeżeli oskarżyciel
     prawidłowo powiadomiony o terminie posiedzenia nie stawił się bez
     usprawiedliwienia.
                                        
                                   Rozdział 12
                            Przygotowanie do rozprawy
                                        
                                    Art. 65.
 §1. Prezes sądu kierując sprawę na rozprawę, zarządza zawiadomienie o jej
     miejscu i terminie oskarżyciela, pokrzywdzonego i obwinionego oraz obrońcę
     i pełnomocnika, gdy zostali ustanowieni; zarządza on także wezwanie na
     rozprawę świadków oraz sprowadzenie innych dowodów.
 §2. Oskarżyciela publicznego zawiadamia się o rozprawie i posiedzeniu przez
     dostarczenie mu wykazu spraw, które mają być rozpoznane w danym dniu.
 §3. Jeżeli prezes sądu lub sąd uzna udział obwinionego na rozprawie za
     niezbędny, zarządzając zawiadomienie go o jej miejscu i terminie, zarządza
     jednocześnie wezwanie obwinionego do osobistego stawiennictwa, pod rygorem
     przymusowego doprowadzenia. Przepis ten stosuje się odpowiednio do
     posiedzeń.
                                        
                                    Art. 66.
 §1. Osoby wymienione w art. 5 § 1 pkt 6 lit. a)-e) nie są obowiązane do
     składania zeznań w charakterze świadka lub do występowania w charakterze
     biegłego, można jednak zwrócić się o wyrażenie przez te osoby zgody na
     złożenie zeznań lub wystąpienie w charakterze biegłego. W razie wyrażenia
     zgody, wezwania dla tych osób nie mogą zawierać zagrożenia zastosowania
     \rodków przymusu, a w razie niestawiennictwa na wezwanie lub odmowy
     złożenia zeznań nie można do nich stosować tych środków.
 §2. Do osób wymienionych w art. 5 § 1 pkt 6 lit. f) stosuje się odpowiednio §
     1, jeżeli okoliczności, których zeznania lub opinie mają dotyczyć,
     związane są z wykonywaniem przez te osoby funkcji urzędowych lub
     służbowych.
 §3. Do osób, o których mowa w § 1 i 2, przepisy art. 5 § 2 i 3 stosuje się
     odpowiednio.
 §4. Z osobami, o których mowa w § 1 i 2, organy prowadzące postępowanie
     porozumiewają się we wszystkich wypadkach, w tym również przy doręczaniu
     pism procesowych, za pośrednictwem Ministra Sprawiedliwości, a ten w razie
     potrzeby przez Ministra Spraw Zagranicznych. Przepis art. 613 § 2 Kodeksu
     postępowania karnego stosuje się.
                                        
                                    Art. 67.
 §1. Zawiadamiając obwinionego o terminie pierwszej rozprawy lub posiedzeniu, o
     którym mowa w art. 60 § 1 pkt 1, dołącza się do zawiadomienia odpis
     wniosku o ukaranie.
 §2. Zawiadomienie obwinionego o terminie pierwszej rozprawy powinno zawierać
     pouczenie o tym, że może on sprowadzić na rozprawę świadków i przedstawić
     inne dowody na swoją obronę lub wskazać je sądowi w takim czasie, aby
     dowody te mogły być przeprowadzone na rozprawie, a także o przysługującym
     mu prawie do odmowy złożenia wyjaśnień lub udzielenia odpowiedzi na
     pytanie i do korzystania z pomocy obrońcy oraz o prawie przeglądania akt
     sprawy, jak również o obowiązku powiadomienia sądu o każdej zmianie
     miejsca pobytu lub zamieszkania na okres dłuższy niż 7 dni, a w razie
     pobytu za granicą o konieczności wskazania w kraju adresu dla doręczeń i o
     konsekwencjach uchybienia tym obowiązkom. W zawiadomieniu należy pouczyć
     obwinionego o przysługującym mu prawie wystąpienia z wnioskiem, o którym
     mowa w art. 58 § 3. Zawiadomienie lub wezwanie powinno także zawierać
     pouczenie, iż rozprawa może być prowadzona pod nieobecność obwinionego
     jako zaoczna oraz pouczenie o możliwości przymusowego doprowadzenia
     obwinionego na rozprawę.
 §3. Zawiadomienie kierowane do obwinionego, którego obecności na rozprawie nie
     uznano za obowiązkową powinno zawierać pouczenie, że może on nie stawiając
     się do sądu nadesłać swoje wyjaśnienia. Wyjaśnienia te podlegają
     odczytaniu na rozprawie. Rozprawa ma wówczas charakter zaoczny.
 §4. W zawiadomieniu kierowanym do oskarżyciela posiłkowego należy pouczyć go o
     obowiązku powiadomienia sądu o zmianie miejsca zamieszkania oraz podania
     adresu dla doręczeń w czasie pobytu za granicą i konsekwencjach
     niedopełnienia tego obowiązku, a w zawiadomieniu kierowanym do
     pokrzywdzonego - o uprawnieniach, o których mowa w art. 26 § 3.
 §5. Sąd może, uznając obecność obwinionego na rozprawie za obowiązkową mimo
     wcześniejszego uznania jej za nieobowiązkową, wezwać obwinionego,
     odraczając w tym celu rozprawę.
                                        
                                    Art. 68.
Jeżeli obwiniony lub świadek mieszka poza miejscowością, w której ma siedzibę
dany sąd, prezes sądu lub sąd może zwrócić się do sądu, na którego terenie
działania mieszkają te osoby, o przesłuchanie ich co do wskazanych okoliczności.
                                        
                                    Art. 69.
Przy przygotowaniu do rozprawy stosuje się odpowiednio przepisy art. 348, 349,
350, 352 i 353 Kodeksu postępowania karnego.
                                        
                                   Rozdział 13
                                    Rozprawa
                                        
                                    Art. 70.
 §1. Rozprawa odbywa się ustnie i jawnie.
 §2. Sąd wyłącza jawność całości lub części rozprawy, jeżeli jawność mogłaby
     obrażać dobre obyczaje, wywołać zakłócenie spokoju publicznego lub gdy
     ważny interes prywatny tego wymaga. Sąd wyłącza jawność w całości lub
     części rozprawy, także wówczas gdy ustawa tak stanowi.
 §3. W razie wyłączenia jawności na rozprawie mogą być obecni, poza osobami
     biorącymi udział w postępowaniu, po jednej osobie wskazanej przez każdą ze
     stron, chyba że zachodzi obawa ujawnienia tajemnicy państwowej. Sąd może
     zezwolić poszczególnym osobom na obecność na rozprawie prowadzonej z
     wyłączeniem jawności.
 §4. Rozstrzygnięcie ogłasza się jawnie. Jeżeli jawność rozprawy wyłączono w
     całości lub części, ustne podanie motywów rozstrzygnięcia może nastąpić
     również z wyłączeniem jawności.
 §5. Przepisy art. 357, 358, 362, 363, 366 i 367 Kodeksu postępowania karnego
     stosuje się odpowiednio.
                                        
                                    Art. 71.
 §1. Rozprawę rozpoczyna wywołanie sprawy. Następnie sąd sprawdza, czy wszyscy
     wezwani i zawiadomieni o terminie rozprawy stawili się oraz czy nie ma
     przeszkód do rozpoznania sprawy.
 §2. Jeżeli oskarżyciel publiczny, oskarżyciel posiłkowy, pokrzywdzony lub
     obwiniony nie stawił się na rozprawę i w aktach sprawy brak jest dowodu
     doręczenia im wezwania lub zawiadomienia, rozprawę odracza się, przy czym
     sąd może, jeżeli uzna to za celowe, przeprowadzić postępowanie dowodowe, a
     w szczególności przesłuchać świadków, którzy stawili się na rozprawę. Na
     następnej rozprawie dowody te przeprowadza się ponownie tylko, jeżeli
     zażąda tego strona nieobecna na poprzedniej rozprawie, chyba że była o jej
     terminie prawidłowo powiadomiona.
 §3. Przepis § 2 stosuje się odpowiednio w razie niestawiennictwa prawidłowo
     powiadomionego obrońcy, gdy jego stawiennictwo jest obowiązkowe.
 §4. W razie nie usprawiedliwionej nieobecności obwinionego, któremu doręczono
     wezwanie na rozprawę, przeprowadza się rozprawę zaocznie chociażby nie był
     on przesłuchany w toku czynności wyjaśniających, chyba, że sąd uzna udział
     obwinionego za konieczny i rozprawę odroczy, po ewentualnym
     przeprowadzeniu postępowania dowodowego, w szczególności po przesłuchaniu
     świadków, którzy stawili się na rozprawę. Jeżeli jednak obecność
     obwinionego jest konieczna, a nie stawił się on bez usprawiedliwienia, sąd
     może zarządzić jego zatrzymanie i przymusowe doprowadzenie przez Policję.
 §5. W razie usprawiedliwionego niestawiennictwa obwinionego, któremu doręczono
     wezwanie, stosuje się odpowiednio § 2.
                                        
                                    Art. 72.
 §1. Przewód sądowy rozpoczyna się od odczytania wniosku o ukaranie.
 §2. Wniosek o ukaranie odczytuje oskarżyciel publiczny, jeżeli bierze udział w
     rozprawie, a w innym wypadku protokolant.
 §3. Jeżeli obwiniony przyznaje się do winy, a jego wyjaśnienia nie budzą
     wątpliwości, można nie przeprowadzać dalszych dowodów w razie, gdy żadna z
     obecnych stron temu się nie sprzeciwia.
                                        
                                    Art. 73.
Do chwili zakończenia pierwszego przesłuchania na rozprawie obwiniony może
złożyć wniosek o skazanie go w określony sposób bez przeprowadzania postępowania
dowodowego. Przy rozpoznawaniu tego wniosku stosuje się odpowiednio art. 64.
                                        
                                    Art. 74.
 §1. Jeżeli obwiniony odmawia złożenia wyjaśnień albo wyjaśnia odmiennie niż
     poprzednio lub oświadcza, że pewnych okoliczności nie pamięta, wolno
     odczytywać w niezbędnym zakresie protokoły jego poprzednich wyjaśnień
     złożonych w charakterze obwinionego albo oskarżonego w toku czynności
     wyjaśniających bądź przed sądem w tej lub innej sprawie albo w innym
     postępowaniu przewidzianym przez ustawę. Po odczytaniu protokołu sąd wzywa
     obecnego obwinionego do wypowiedzenia się co do treści protokołu i o
     wyjaśnienie zachodzących sprzeczności.
 §2. Na rozprawie zaocznej złożone uprzednio przez obwinionego w tej sprawie
     wyjaśnienia podlegają odczytaniu.
                                        
                                    Art. 75.
 §1. Przepis art. 74 § 1 stosuje się odpowiednio do świadka, który
     bezpodstawnie odmawia złożenia zeznań, zeznaje odmiennie niż poprzednio
     lub oświadcza, że pewnych okoliczności nie pamięta.
 §2. Na rozprawie wolno też odczytywać protokoły zeznań świadków, jeżeli
     bezpośrednie przeprowadzenie dowodu jest niemożliwe lub utrudnione.
 §3. Protokoły, o których mowa w § 2, można uznać za ujawnione bez
     odczytywania. Należy je jednak odczytać, jeżeli którakolwiek z obecnych
     stron o to wnosi.
 §4. Protokoły zeznań świadków wolno odczytywać również, gdy bezpośrednie
     przesłuchanie świadka na rozprawie nie jest niezbędne, jeżeli żadna z
     obecnych stron temu się nie sprzeciwia; sprzeciw strony, której zeznania
     nie dotyczą nie stoi na przeszkodzie odczytaniu protokołów. Przepis § 3
     stosuje się odpowiednio.
 §5. W wypadkach wskazanych w § 1 i 2 wolno również odczytywać protokoły
     wyjaśnień złożonych poprzednio przez świadka w charakterze obwinionego lub
     oskarżonego.
                                        
                                    Art. 76.
 §1. Sąd może odczytywać na rozprawie protokoły oględzin, przeszukania,
     zajęcia, zatrzymania przedmiotów, opinie, notatki urzędowe, o których mowa
     w art. 37 § 2 oraz inne dokumenty znajdujące się w aktach sprawy lub
     przedkładane przez strony; można je uznać za ujawnione bez odczytywania,
     jeżeli żadna z obecnych stron temu się nie sprzeciwia. Sprzeciw strony,
     której dowody lub dokumenty nie dotyczą nie stoi na przeszkodzie ich
     uznaniu za ujawnione bez odczytywania.
 §2. Przepis § 1 stosuje się także do notatek urzędowych, o których mowa w art.
     54 § 5, z tym że na żądanie strony sąd przeprowadza na rozprawie czynności
     dowodowe, których dotyczy notatka, chyba że stwierdza ona okoliczności,
     którym obwiniony w wyjaśnieniach swych nie zaprzeczał.
                                        
                                    Art. 77.
Obwinionemu, świadkom i biegłym zarówno sąd, jak i strony zadają pytania
bezpośrednio, chyba że sąd zarządzi inaczej. Sąd uchyla pytania nieistotne dla
sprawy lub sugerujące treść odpowiedzi albo które z innych powodów uznaje za
niestosowne.
                                        
                                    Art. 78.
Jeżeli po rozpoczęciu rozprawy obwiniony lub obrońca wypowiedział stosunek
obrończy w sprawie, w której obwiniony nie musi mieć obrońcy, sąd na uzasadniony
wniosek obwinionego zakreśla mu termin do ustanowienia nowego obrońcy i w razie
potrzeby rozprawę przerywa lub odracza, podejmując jednocześnie decyzję, czy
dotychczasowy obrońca może bez naruszenia prawa obwinionego do obrony pełnić swe
obowiązki do czasu podjęcia obrony przez nowego obrońcę. Po bezskutecznym
upływie tego terminu rozprawę można prowadzić bez udziału obrońcy. W sprawach, w
których obwiniony musi mieć obrońcę lub korzysta z obrońcy z urzędu, art. 378
Kodeksu postępowania karnego stosuje się odpowiednio.
                                        
                                    Art. 79.
 §1. Sąd może zarządzić przerwę w rozprawie w celu doprowadzenia obwinionego,
     sprowadzenia dowodu, dla wypoczynku lub z innej ważnej przyczyny.
     Każdorazowa przerwa nie może trwać dłużej niż 21 dni; w razie
     przekroczenia tego terminu rozprawę uważa się za odroczoną.
 §2. Zarządzając przerwę, oznacza się czas i miejsce dalszego ciągu rozprawy, a
     osoby obecne na rozprawie poucza się o obowiązku stawiennictwa bez
     wezwania oraz o konsekwencjach nieusprawiedliwionego niestawiennictwa.
 §3. Sąd odracza rozprawę, gdy ustawa tak stanowi, a także gdy zarządzenie
     przerwy nie byłoby wystarczające. W razie odroczenia rozprawy na określony
     termin przepis § 2 stosuje się odpowiednio.
                                        
                                    Art. 80.
Rozprawę przerwaną lub odroczoną prowadzi się w dalszym ciągu, chociażby skład
sądu uległ zmianie, chyba, że sąd po wysłuchaniu stron obecnych postanowi
inaczej.
                                        
                                    Art. 81.
Przy przeprowadzaniu rozprawy stosuje się odpowiednio przepisy art. 369, 371,
372, 374 § 2, art. 375-377, 379, 384, 386, 395, 396, 399, 405-407 Kodeksu
postępowania karnego.
                                        
                                    Art. 82.
 §1. Po wysłuchaniu głosów stron sąd sporządza wyrok na piśmie. Przepisy art.
     409-411, 413 § 1, art. 418 § 1 i 3, art. 419, 422-424 Kodeksu postępowania
     karnego stosuje się odpowiednio.
 §2. Wyrok skazujący powinien zawierać także:
   1) dokładne określenie przypisanego obwinionemu czynu oraz jego kwalifikację
     prawną,
   2) rozstrzygnięcie co do kary i środków karnych, a w razie potrzeby co do
     zaliczenia na poczet zakazu prowadzenia pojazdów okresu zatrzymania
     dokumentu stwierdzającego uprawnienie do ich prowadzenia oraz zaliczenie
     okresu zatrzymania na poczet wymierzonej kary aresztu lub grzywny.
 §3. Okres zatrzymania zalicza się na poczet wymierzonej kary aresztu i kary
     ograniczenia wolności przyjmując jeden dzień zatrzymania, z zaokrągleniem
     do pełnego dnia, za równoważny jednemu dniowi kary aresztu i dwóm dniom
     kary ograniczenia wolności, a na poczet grzywny - przyjmując za równoważny
     grzywnie w wysokości 200 zł.
 §4. Jeżeli obwiniony jest osobą czasowo przebywającą na terytorium
     Rzeczypospolitej Polskiej albo nie ma na nim stałego miejsca zamieszkania
     lub miejsca stałego pobytu, można orzec natychmiastową wykonalność wyroku
     skazującego, gdy zachodzi uzasadniona obawa, że jego wykonanie będzie
     niemożliwe lub znacznie utrudnione. Orzeczenie takie podlega wykonaniu z
     chwilą wydania.
 §5. W wypadku wskazanym w § 4, sąd:
   1) wobec skazanego na karę aresztu zarządza natychmiastowe osadzenie go w
     zakładzie karnym; ponadto, na czas do stawienia się skazanego do wykonania
     kary, zarządza zatrzymanie jego paszportu lub innego dokumentu
     uprawniającego do przekroczenia granicy.
   2) wobec skazanego na grzywnę orzeka zastępczą karę aresztu, przyjmując
     jeden dzień aresztu za równoważny grzywnie od 20 do 150 zł, przyjmując, że
     kara zastępcza nie może przekroczyć 30 dni aresztu; zarządza ponadto, na
     wypadek nieuiszczenia grzywny w terminie 3 dni zatrzymanie paszportu lub
     innego dokumentu uprawniającego do przekroczenia granicy na czas do
     uiszczenia grzywny lub wykonania zastępczej kary aresztu.
                                        
                                    Art. 83.
W razie niedoręczenia obwinionemu wyroku zaocznego, w terminie 3 miesięcy od
dnia wydania, sąd może umorzyć postępowanie, jeżeli upłynął już termin
przedawnienia karalności wykroczenia.
                                        
                                    Art. 84.
 §1. Jeżeli w wyroku nie rozstrzygnięto lub rozstrzygnięto wadliwie o
     zaliczeniu na poczet kar lub środków karnych okresów, o których mowa w
     art. 82 § 2 pkt 2 albo odnośnie dowodów rzeczowych, sąd rozstrzyga o tym
     postanowieniem na posiedzeniu. Nie można jednak orzec przepadku
     przedmiotów.
 §2. Na postanowienie, o którym mowa w § 1, przysługuje zażalenie. W razie
     złożenia apelacji, zażalenie to rozpoznaje łącznie z apelacją właściwy sąd
     odwoławczy.
                                        
                                   Rozdział 14
    Postępowanie w sprawach osób podlegających orzecznictwu sądów wojskowych
                                        
                                    Art. 85.
 §1. W postępowaniu przed sądem wojskowym podstawę do wszczęcia postępowania
     stanowi wniosek o ukaranie sporządzony lub zatwierdzony przez prokuratora
     wojskowego.
 §2. Żandarmerii Wojskowej, w stosunku do osoby wskazanej w art. 10 § 1, która
     popełniła wykroczenie podlegające orzecznictwu sądów wojskowych,
     przysługują uprawnienia i obowiązki procesowe Policji wynikające z
     niniejszego kodeksu, z tym, że oskarżycielem publicznym jest wyłącznie
     prokurator wojskowy.
 §3. Prawo zatrzymania osoby wskazanej w art. 10 § 1 przysługuje także
     wojskowym organom porządkowym oraz przełożonemu wojskowemu.
 §4. Przymusowego doprowadzenia osoby, o której mowa w art. 10 § 1, jeżeli
     zachodzi przypadek wymieniony w art. 50 § 1, art. 52, 53, 71 § 4, dokonują
     właściwe organy wojskowe, chyba że ważne powody stoją temu na
     przeszkodzie.
                                        
                                    Art. 86.
 §1. O popełnieniu przez osobę wskazaną w art. 10 § 1 wykroczenia podlegającego
     orzecznictwu sądów wojskowych, w tym także o odmowie przyjęcia mandatu
     karnego lub nieuiszczeniu w terminie grzywny nałożonej w drodze mandatu
     zaocznego, zawiadamia się prokuratora wojskowego.
 §2. O wszczęciu postępowania przeciwko żołnierzowi powiadamia się właściwego
     dowódcę jednostki wojskowej.
 §3. W stosunku do osób, o których mowa w art. 10 § 1 pkt 2, stosuje się
     odpowiednio art. 649 Kodeksu postępowania karnego.
                                        
                                    Art. 87.
 §1. Sąd wojskowy może odmówić wszczęcia postępowania, a wszczęte umorzyć i
     sprawę przekazać właściwemu dowódcy z wnioskiem o wymierzenie kary
     przewidzianej w wojskowych przepisach dyscyplinarnych, jeżeli uzna to za
     wystarczającą reakcję na wykroczenie.
 §2. Na postanowienie wskazane w § 1 przysługuje zażalenie.
 §3. Przed złożeniem wniosku o ukaranie uprawnienie do przekazania sprawy, o
     którym mowa w § 1, przysługuje prokuratorowi wojskowemu. Zażalenie na
     postanowienie prokuratora rozpoznaje wojskowy sąd garnizonowy.
                                        
                                    Art. 88.
Pokrzywdzony może korzystać przed sądem wojskowym z praw oskarżyciela
posiłkowego jedynie w sytuacjach określonych w art. 26 § 3 i art. 27 § 2.
                                    DZIAł IX
                             Postępowania szczególne
                                        
                                   Rozdział 15
                           Postępowanie przyspieszone
                                        
                                    Art. 89.
W postępowaniu przyspieszonym stosuje się przepisy o postępowaniu zwyczajnym,
jeżeli przepisy niniejszego rozdziału nie stanowią inaczej.
                                        
                                    Art. 90.
 §1. Postępowanie przyspieszone stosuje się do osób niemających stałego miejsca
     zamieszkania lub miejsca stałego pobytu, jeżeli zachodzi uzasadniona
     obawa, że rozpoznanie sprawy w postępowaniu zwyczajnym będzie niemożliwe
     lub znacznie utrudnione.
 §2. Postępowanie przyspieszone stosuje się również do osób przebywających
     jedynie czasowo na terytorium Rzeczypospolitej Polskiej, jeżeli zachodzi
     uzasadniona obawa, że rozpoznanie sprawy w postępowaniu zwyczajnym będzie
     niemożliwe lub znacznie utrudnione.
 §3. Postępowanie przyspieszone stosuje się także wobec sprawców wykroczeń
     popełnionych w związku z imprezą masową, określoną w przepisach o
     bezpieczeństwie imprez masowych:
   1) przeciwko porządkowi i spokojowi publicznemu, określonych w art. 50, 51 i
     52a Kodeksu wykroczeń,
   2) przeciwko mieniu i urządzeniom użytku publicznego, określonych w art. 124
     i 143 Kodeksu wykroczeń.
 §4. Postępowanie przyspieszone stosuje się ponadto, gdy ustawa tak stanowi.
 §5. Postępowania przyspieszonego nie stosuje się wobec osób podlegających
     orzecznictwu sądów wojskowych.
                                        
                                    Art. 91.
 §1. W wypadkach, o których mowa w art. 90, w postępowaniu przyspieszonym
     orzeka się tylko wówczas, gdy sprawca został ujęty na gorącym uczynku lub
     bezpośrednio po popełnieniu wykroczenia i niezwłocznie doprowadzono go do
     sądu.
 §2. Policja lub inny organ, któremu szczególne ustawy powierzają zadania w
     zakresie ochrony porządku lub bezpieczeństwa publicznego, w wypadku
     schwytania na gorącym uczynku lub bezpośrednio potem sprawcy wykroczenia,
     o którym mowa w art. 90, może go zatrzymać i doprowadzić do sądu.
 §3. Organ określony w § 2 może odstąpić od zatrzymania i przymusowego
     doprowadzenia sprawcy do sądu, zobowiązując go do stawienia się w sądzie w
     wyznaczonym czasie i miejscu ze skutkami wezwania, o których mowa w art.
     71 § 4. Wydanego wówczas pod nieobecność obwinionego wyroku nie uważa się
     za zaoczny.
 §4. W wypadku wskazanym w § 3 Policja i Straż Graniczna mogą zatrzymać sprawcy
     paszport lub inny dokument uprawniający do przekroczenia granicy, który
     wraz z wnioskiem o ukaranie przekazują sądowi. Zwrotu dokumentu dokonuje
     sąd, nie później  niż przy wydaniu orzeczenia albo z chwilą zmiany trybu
     postępowania.
 §5. Osoba wezwana przez organ, o którym mowa w § 2, do stawienia się w sądzie
     w charakterze świadka obowiązana jest stawić się we wskazanym czasie i
     miejscu; art. 49 i art. 50 § 1 stosuje się odpowiednio.
                                        
                                    Art. 92.
 §1. W postępowaniu przyspieszonym:
   1) wniosek o ukaranie może ograniczyć się do wymogów wskazanych w art. 57 §
     2 i § 3 pkt 1 i 3; może też być złożony ustnie do protokołu,
   2) sąd bez zbędnej zwłoki przystępuje do rozpoznania sprawy, zaznaczając w
     protokole, że prowadzi ją w trybie przyspieszonym oraz odnotowując godzinę
     doprowadzenia obwinionego,
   3) sąd zobowiązuje obwinionego do pozostania do dyspozycji sądu do
     zakończenia rozprawy pod rygorem wydania orzeczenia pod jego nieobecność;
     tak wydanego wyroku nie uważa się za zaoczny,
   4) w razie przerwania rozprawy na okres dłuższy niż 3 dni sprawę rozpoznaje
     się w postępowaniu zwyczajnym,
   5) w razie wydania wyroku pod nieobecność obwinionego w wypadkach, o których
     mowa w pkt 3 albo w art. 91 § 3 uzasadnienie wyroku sporządza się z
     urzędu, w pozostałych wypadkach uzasadnienie wyroku sporządza się tylko na
     wniosek strony złożony ustnie do protokołu rozprawy bezpośrednio po
     ogłoszeniu wyroku,
   6) termin do wniesienia środka odwoławczego wynosi 3 dni od daty ogłoszenia
     rozstrzygnięcia, gdy uzasadnienie sporządza się z urzędu, a w pozostałych
     przypadkach - 3 dni od daty doręczenia wyroku z uzasadnieniem,
   7) sąd odwoławczy rozpoznaje sprawę najpóźniej w ciągu miesiąca od daty jej
     wpływu do tego sądu.
 §2. Sąd sporządza uzasadnienie w terminie 3 dni od daty ogłoszenia wyroku.
 §3. W razie ustalenia, że brak jest warunków uzasadniających prowadzenie
     sprawy w trybie przyspieszonym:
   1) prezes sądu przed wszczęciem postępowania zwraca oskarżycielowi wniosek o
     ukaranie do uzupełnienia braków formalnych, gdy wniosek ten ograniczał się
     do wymogów wskazanych w § 1 pkt 1, jeżeli jednak wniosek o ukaranie
     odpowiada wymogom określonym w art. 57 § 2-4, rozpoznaje się go w
     postępowaniu zwyczajnym,
   2) sąd wydaje postanowienie o zmianie trybu na zwyczajny, gdy brak podstaw
     do prowadzenia postępowania przyspieszonego ustalono po wszczęciu
     postępowania.
                                        
                                   Rozdział 16
                              Postępowanie nakazowe
                                        
                                    Art. 93.
 §1. Sąd na posiedzeniu może orzec wyrokiem nakaz karny w sprawach o
     wykroczenia, w których wystarczające jest wymierzenie grzywny w kwocie nie
     wyższej niż połowa przewidzianej w ustawie górnej granicy wysokości
     grzywny.
 §2. Orzekanie w postępowaniu nakazowym może nastąpić wyłącznie na podstawie
     wniosku o ukaranie złożonego przez oskarżyciela publicznego, sporządzonego
     w wyniku ustaleń popartych wiarygodnymi dowodami, jeżeli z dowodów tych
     wynika, że obwiniony nie kwestionuje popełnienia zarzucanego mu czynu, a
     okoliczności tego czynu i wina obwinionego nie budzą wątpliwości.
     Orzekając nakazem karnym sąd uznaje za ujawnione dowody dołączone do
     wniosku o ukaranie. Dowodu, o którym wyżej mowa, nie stanowi notatka
     wskazana w art. 54 § 5.
 §3. Nakazem karnym można orzec obok kary wskazanej w § 1 także środek karny, z
     tym, że zakaz prowadzenia pojazdów na okres nie dłuższy niż rok.
 §4. Postępowanie nakazowe jest niedopuszczalne, jeżeli zachodzą okoliczności
     określone w art. 21 § 1.
                                        
                                    Art. 94.
 §1. Do nakazu karnego stosuje się odpowiednio przepisy art. 504 pkt 1-5 i art.
     505 § 2 Kodeksu postępowania karnego.
 §2. Nakaz karny powinien zawierać pouczenie o terminie i sposobie zaskarżenia.
                                        
                                   Rozdział 17
                             Postępowanie mandatowe
                                        
                                    Art. 95.
 §1. Postępowanie mandatowe prowadzi Policja, a inne organy, gdy przepis
     szczególny tak stanowi.
 §2. Wykaz wykroczeń, za które policjanci oraz żołnierze Żandarmerii Wojskowej
     uprawnieni są do nakładania grzywny w drodze mandatu karnego określą w
     drodze rozporządzeń odpowiednio minister właściwy do spraw wewnętrznych
     oraz Minister Obrony Narodowej w porozumieniu z Ministrem Sprawiedliwości,
     mając na względzie konieczność zapewnienia szybkiej reakcji na fakt
     popełnienia wykroczenia, a także potrzebę należytej ochrony dóbr
     szczególnie narażonych na naruszenia ze strony sprawców wykroczeń.
 §3. W sprawach określonych w art. 17 § 2 postępowanie mandatowe prowadzi
     inspektor pracy. Inspektor pracy może nałożyć grzywnę w drodze mandatu
     karnego także po przeprowadzeniu czynności wyjaśniających, jeżeli uzna, że
     kara ta będzie wystarczająca.
 §4. Jeżeli uprawnienie dla funkcjonariuszy określonego organu do nakładania
     grzywien w drodze mandatu karnego wynika z innej ustawy, a ustawa ta nie
     określa wykroczeń, do których stosuje się postępowanie mandatowe, zakres
     wykroczeń za które można nałożyć grzywnę w drodze mandatu karnego,
     określi, z uwzględnieniem wymogów wskazanych w § 2, w drodze
     rozporządzenia, właściwy minister w porozumieniu z Ministrem
     Sprawiedliwości. Rozporządzenie to określa jednocześnie zasady i sposób
     wydawania upoważnień do nakładania grzywien w drodze mandatu karnego.
 §5. Prezes Rady Ministrów, na wniosek ministra właściwego do spraw
     wewnętrznych, złożony w porozumieniu z Ministrem Sprawiedliwości, może
     nadać, w drodze rozporządzenia uprawnienia do nakładania grzywien w drodze
     mandatu karnego funkcjonariuszom innych organów, określając jednocześnie
     wykaz wykroczeń, za które funkcjonariusze ci uprawnieni są do nakładania
     grzywien oraz zasady i sposób wydawania upoważnień do nakładania grzywien,
     mając na względzie zakres ustawowych uprawnień takich organów, potrzebę
     szybkiej reakcji na fakt popełnienia wykroczenia oraz potrzebę ochrony
     dóbr szczególnie narażonych na naruszenia ze strony sprawców wykroczeń.
 §6. Rozporządzenia, o których mowa w § 2, 4 i 5, mogą także określić
     zróżnicowaną wysokość mandatów karnych za poszczególne rodzaje wykroczeń w
     zależności od stopnia społecznej szkodliwości czynu i rodzaju naruszonego
     dobra - w granicach grzywny określonej w art. 96 § 1; przy czym
     rozporządzenia nie mogą całkowicie wyłączyć stosowania mandatów karnych w
     wysokości równej dolnej granicy grzywny przewidzianej w ustawie za
     wykroczenie, za które grzywna może zostać nałożona w drodze mandatu
     karnego.
                                        
                                    Art. 96.
 §1. W postępowaniu mandatowym można nałożyć grzywnę w wysokości do 500
     złotych, a w wypadku, o którym w art. 9 § 1 Kodeksu wykroczeń, do 1000
     złotych.
 §2. W drodze mandatu karnego nie nakłada się grzywny za wykroczenia, za które
     należałoby orzec środek karny, a także w wypadku określonym w art. 10 § 1
     Kodeksu wykroczeń. W sytuacji określonej w art. 9 § 1 Kodeksu wykroczeń
     nałożenie grzywny w drodze mandatu karnego jest możliwe jedynie, gdy w
     zakresie wszystkich naruszonych przepisów postępowanie mandatowe jest
     dopuszczalne.
 §3. Prezes Rady Ministrów, w drodze rozporządzenia określi, wzory formularzy
     mandatu karnego oraz szczegółowy sposób nakładania grzywien w drodze
     mandatu karnego, mając na względzie potrzebę ujednolicenia zasad
     wymierzania przez funkcjonariuszy uprawnionych organów grzywny w drodze
     mandatu karnego, a także pouczenia osób ukaranych mandatem o ich prawach i
     obowiązkach.
                                        
                                    Art. 97.
 §1. W postępowaniu mandatowym, jeżeli ustawa nie stanowi inaczej,
     funkcjonariusz uprawniony do nakładania grzywny w drodze mandatu karnego,
     może ją nałożyć jedynie, gdy:
   1) schwytano sprawcę wykroczenia na gorącym uczynku lub bezpośrednio po
     popełnieniu wykroczenia,
   2) stwierdzi popełnienie wykroczenia naocznie pod nieobecność sprawcy albo
     za pomocą urządzenia pomiarowego lub kontrolnego, a nie zachodzi
     wątpliwość co do osoby sprawy czynu
    - w tym także w razie potrzeby po przeprowadzeniu w niezbędnym zakresie
     czynności wyjaśniających, podjętych niezwłocznie po ujawnieniu
     wykroczenia. Nałożenie grzywny w drodze mandatu karnego nie może nastąpić
     po upływie 3 dni od daty ujawnienia czynu w wypadku, o którym mowa w pkt 1
     i 14 dni w wypadku, o którym mowa w pkt 2.
 §2. Sprawca wykroczenia może odmówić przyjęcia mandatu karnego.
 §3. Funkcjonariusz nakładający grzywnę obowiązany jest określić jej wysokość,
     wykroczenie zarzucone sprawcy oraz poinformować sprawcę wykroczenia o
     prawie odmowy przyjęcia mandatu karnego i o skutkach prawnych takiej
     odmowy.
                                        
                                    Art. 98.
 §1. W postępowaniu mandatowym można nakładać grzywnę w drodze mandatu karnego:
   1) wydawanego ukaranemu po uiszczeniu grzywny bezpośrednio
     funkcjonariuszowi, który ją nałożył,
   2) kredytowanego, wydawanego ukaranemu za potwierdzeniem odbioru,
   3) zaocznego.
 §2. Mandatem karnym, o którym mowa w § 1 pkt 1, może być nałożona grzywna
     jedynie wobec osób czasowo tylko przebywających na terytorium
     Rzeczypospolitej Polskiej. Mandat taki staje się prawomocny z chwilą
     uiszczenia grzywny funkcjonariuszowi, który ją nałożył.
 §3. Mandat karny, o którym mowa w § 1 pkt 2, powinien zawierać pouczenie o
     obowiązku uiszczenia grzywny w terminie 7 dni od daty przyjęcia mandatu
     oraz o skutkach nieuiszczenia grzywny w tym terminie. Staje się on
     prawomocny z chwilą pokwitowania jego odbioru przez ukaranego.
 §4. Mandatem karnym zaocznym można nałożyć grzywnę w razie stwierdzenia
     wykroczenia, którego sprawcy nie zastano na miejscu jego popełnienia, gdy
     nie zachodzi wątpliwość co do osoby tego sprawcy; mandat taki pozostawia
     się wówczas w takim miejscu, aby sprawca mógł go niezwłocznie odebrać.
 §5. Mandat karny, o którym mowa w § 1 pkt 3 powinien wskazywać, gdzie w
     terminie 7 dni od daty jego wystawienia ukarany może uiścić grzywnę, oraz
     informować o skutkach jej nieuiszczenia w tym terminie. Staje się on
     prawomocny z chwilą uiszczenia grzywny we wskazanym miejscu i terminie.
                                        
                                    Art. 99.
W razie odmowy przyjęcia mandatu karnego lub nieuiszczenia w wyznaczonym
terminie grzywny nałożonej mandatem zaocznym, organ, którego funkcjonariusz
nałożył grzywnę występuje do sądu z wnioskiem o ukaranie. We wniosku tym należy
zaznaczyć, że obwiniony odmówił przyjęcia mandatu albo nieuiścił grzywny
nałożonej mandatem zaocznym, a w miarę możności podać także przyczyny odmowy.
                                        
                                    Art. 100.
Ściąganie grzywny nałożonej w drodze mandatu karnego następuje w trybie
przepisów o postępowaniu egzekucyjnym w administracji. Grzywna ta stanowi dochód
budżetu państwa, a gdy nałoży ją funkcjonariusz organu podległego władzom
jednostki samorządu terytorialnego - stanowi dochód tej jednostki samorządu.
                                        
                                    Art. 101.
 §1. Prawomocny mandat karny podlega uchyleniu, jeżeli grzywnę nałożono za czyn
     nie będący czynem zabronionym jako wykroczenie. Uchylenie następuje na
     wniosek ukaranego złożony w zawitym terminie 7 dni od daty uprawomocnienia
     się mandatu lub z urzędu.
 §2. Uprawnionym do uchylenia prawomocnego mandatu karnego jest sąd właściwy do
     rozpoznania sprawy, na którego obszarze działania grzywna została
     nałożona. W przedmiocie uchylenia mandatu karnego sąd orzeka na
     posiedzeniu. Przed wydaniem postanowienia sąd może zarządzić stosowne
     czynności w celu sprawdzenia podstaw do uchylenia mandatu karnego.
 §3. Uchylając mandat karny nakazuje się podmiotowi, na rachunek którego
     pobrano grzywnę, zwrot uiszczonej kwoty.
                                        
                                    Art. 102.
Nadzór nad postępowaniem mandatowym sprawuje minister właściwy do spraw
wewnętrznych, a w sprawach, o których mowa w art. 95 § 3 - Główny Inspektor
Pracy.
                                        
                                     Dział X
                                Środki odwoławcze
                                        
                                    Art. 103.
 §1. Środkami odwoławczymi są apelacja i zażalenie.
 §2. Od wyroku sądu pierwszej instancji służy stronom apelacja.
 §3. Zażalenie przysługuje w wypadkach wskazanych w ustawie. Przysługuje ono
     stronom, a także osobie, której postanowienie, zarządzenie lub inne
     czynności bezpośrednio dotyczą.
  §4. Orzeczenie można zaskarżyć w całości lub części.
                                        
                                    Art. 104.
§1. Sąd odwoławczy uchyla na posiedzeniu zaskarżone orzeczenie, niezależnie od
   granic zaskarżenia, podniesionych zarzutów i wpływu uchybienia na treść
   orzeczenia, jeżeli:
   1) orzeczenie wydała osoba nieuprawniona do orzekania albo sędzia
     podlegający wyłączeniu z mocy prawa lub niezdolny do orzekania,
   2) sąd był nienależycie obsadzony lub orzeczenie nie zostało podpisane,
   3) sąd powszechny orzekł w sprawie należącej do właściwości sądu wojskowego
     albo sąd wojskowy orzekł w sprawie należącej do właściwości sądu
     powszechnego,
   4) orzeczono karę lub środek karny nieznany ustawie,
   5) zachodzi sprzeczność w treści orzeczenia uniemożliwiająca jego wykonanie,
   6) obwiniony nie miał obrońcy w wypadkach określonych w art. 21 § 1 lub
     obrońca nie brał udziału w czynnościach, w których jego udział był
     obowiązkowy,
   7) zachodzi jedna z okoliczności wyłączających postępowanie, określonych w
     art. 5 § 1 pkt 4-10.
§2. Sąd odwoławczy może orzec surowszą karę aresztu tylko wtedy,  gdy nie
  zmienia ustaleń faktycznych przyjętych za podstawę zaskarżonego wyroku.
                                        
                                    Art. 105.
 §1. Apelację wnosi się na piśmie w terminie 7 dni od daty otrzymania wyroku
     wraz z uzasadnieniem, chyba że ustawa stanowi inaczej.
 §2. Wniesienie apelacji przed upływem terminu do złożenia wniosku o
     uzasadnienie orzeczenia, wywołuje skutki wskazane w art. 35 § 1 i podlega
     rozpoznaniu; można ją uzupełnić w terminie wskazanym w § 1.
 §3. O przyjęciu apelacji zawiadamia się strony, obrońców i pełnomocników, po
     czym akta przekazuje się niezwłocznie sądowi odwoławczemu.
 
                                    Art. 106.
 §1. Strony mają prawo uczestniczyć w rozprawie i w posiedzeniu sądu
     odwoławczego. Udział stron nie jest obowiązkowy, chyba że prezes sądu lub
     sąd tak zarządzi. Obowiązkowy jest jednak udział obrońcy w wypadku
     określonym w art. 21 § 1.
 §2. Sąd odwoławczy na żądanie obwinionego pozbawionego wolności zarządza jego
     sprowadzenia na rozprawę, chyba że uzna za wystarczający udział w
     rozprawie jego obrońcy. Jeżeli obwiniony nie ma obrońcy wyznacza się
     obrońcę z urzędu.
 §3. Niestawiennictwo prawidłowo zawiadomionych o terminie stron i ich
     przedstawicieli procesowych nie tamuje rozpoznania sprawy, chyba że
     stawiennictwo było obowiązkowe.
                                        
                                    Art. 107.
 §1. Uzasadnienie wyroku sąd odwoławczy sporządza w terminie 7 dni.
 §2. Uzasadnienie wyroku utrzymującego w mocy wyrok sądu pierwszej instancji
     sporządza się wyłącznie na żądanie strony, złożone w terminie zawitym 7
     dni od daty wydania wyroku przez sąd odwoławczy.
 §3. W uzasadnieniu należy podać, czym kierował się sąd wydając wyrok oraz
     dlaczego zarzuty i wnioski apelacji sąd uznał za zasadne albo niezasadne.
 
                                    Art. 108.
Zażalenie wnosi się na piśmie w terminie 7 dni od daty ogłoszenia
rozstrzygnięcia albo ustnie do protokołu rozprawy lub posiedzenia, a gdy podlega
ono doręczeniu, od daty doręczenia lub od daty dokonania zaskarżonej czynności,
chyba że ustawa stanowi inaczej.
                                        
                                    Art. 109.
§1. W postępowaniu odwoławczym stosuje się odpowiednio przepisy dotyczące
  postępowania przed sądem pierwszej instancji, chyba że przepisy niniejszego
  rozdziału stanowią inaczej.
§2. Przy rozpoznawaniu środka odwoławczego stosuje się odpowiednio także
  przepisy art. 425 § 3 i 4, art. 426, 427, 429- 438, 440-443, 447, 449, 452,
  453, 454 § 1, art. 455, 456, 462, 463 § 1, art. 465 § 1 i 2 oraz art. 467 § 2
  Kodeksu postępowania karnego.
                                        
                                    Dział XI
                         Nadzwyczajne środki zaskarżenia
                                        
                                   Rozdział 18
                                     Kasacja
                                        
                                    Art. 110.
 §1. Kasację w sprawach o wykroczenia może wnieść wyłącznie Minister
     Sprawiedliwości-Prokurator Generalny lub Rzecznik Praw Obywatelskich, a w
     sprawach podlegających orzecznictwu sądów wojskowych także Naczelny
     Prokurator Wojskowy. Kasację można wnieść od każdego prawomocnego
     orzeczenia kończącego postępowanie sądowe.
 §2. Niedopuszczalne jest uwzględnienie kasacji na niekorzyść obwinionego
     wniesionej po upływie 3 miesięcy od daty uprawomocnienia się orzeczenia.
 §3. Kasację wnosi się bezpośrednio do Sądu Najwyższego.
                                        
                                    Art. 111.
Kasacja może być wniesiona tylko z powodu uchybień wskazanych w art. 104 § 1 lub
innego rażącego naruszenia prawa, jeżeli mogło ono mieć istotny wpływ na treść
orzeczenia; kasacja nie może być wniesiona wyłącznie z powodu niewspółmierności
kary.
                                        
                                    Art. 112.
W postępowaniu w przedmiocie kasacji stosuje się odpowiednio przepisy działu X
niniejszego Kodeksu oraz  art. 522, 526 § 1, art. 529, 530 § 2 i 3, art. 531 §
1, art. 532 § 1, art. 534 § 2, art. 535-537, 538 § 1 oraz art. 539 Kodeksu
postępowania karnego.
                                        
                                   Rozdział 19
                             Wznowienie postępowania
                                        
                                    Art. 113.
 §1. Do wznowienia postępowania prawomocnie zakończonego w trybie przepisów
     niniejszego Kodeksu stosuje się odpowiednio przepisy art. 540 - 542, 544 §
     2 i 3 oraz art. 545-548 Kodeksu postępowania karnego.
 §2. Do wniosku o wznowienie postępowania strona niebędąca prokuratorem dołącza
     dowód wniesienia opłaty sądowej; opłata ta podlega zwrotowi w razie
     uwzględnienia wniosku.
 §3. W kwestii wznowienia orzeka na posiedzeniu jednoosobowo sąd okręgowy, a w
     sprawie zakończonej orzeczeniem tego sądu - jednoosobowo sąd apelacyjny.
 §4. W sprawach należących do właściwości sądów wojskowych w kwestii wznowienia
     orzeka na posiedzeniu jednoosobowo wojskowy sąd okręgowy, a w sprawie
     zakończonej orzeczeniem tego sądu lub Sądu Najwyższego orzeka Sąd
     Najwyższy - Izba Wojskowa.
                                        
                                    Dział XII
              Odszkodowanie za niesłuszne ukaranie lub zatrzymanie
                                        
                                    Art. 114.
 §1. Obwinionemu, który w wyniku kasacji lub wznowienia postępowania został
     następnie uniewinniony albo wobec którego umorzono postępowanie wskutek
     okoliczności nieuwzględnionych we wcześniejszym postępowaniu, przysługuje
     od Skarbu Państwa odszkodowanie za poniesioną szkodę oraz zadośćuczynienie
     za doznaną krzywdę, wynikłą z wykonania względem niego w całości lub
     części kary lub środka karnego, których nie powinien był ponieść.
 §2. Odszkodowanie i zadośćuczynienie przysługuje także osobie niewątpliwie
     niesłusznie zatrzymanej.
 §3. W razie śmierci obwinionego, który żądanie odszkodowania i
     zadośćuczynienia zgłosił za życia, prawa jego przechodzą na małżonka,
     dzieci i rodziców.
                                        
                                    Art. 115.
 §1. Roszczenie o odszkodowanie i zadośćuczynienie należy zgłosić w sądzie
     okręgowym, w okręgu którego wydano orzeczenie w pierwszej instancji lub w
     którym nastąpiło zwolnienie zatrzymanego.
 §2. Roszczenia, o których mowa w § 1, przedawniają się po upływie 6 miesięcy
     od daty uprawomocnienia się orzeczenia uniewinniającego lub umarzającego
     postępowanie, o którym mowa w art. 114 § 1 albo od daty zwolnienia
     zatrzymanego.
 §3. W przedmiocie roszczenia orzeka jednoosobowo wyrokiem sąd okręgowy na
     rozprawie. Postępowanie w sprawie o odszkodowanie i zadośćuczynienie za
     niesłuszne ukaranie oraz za niewątpliwie niesłuszne zatrzymanie wolne jest
     od kosztów.
 §4. Żądający odszkodowania może ustanowić pełnomocnika, którym może być
     adwokat lub radca prawny. Przepis art. 30 § 2 stosuje się odpowiednio.
                                        
                                    Art. 116.
Przy rozpoznawaniu roszczeń o odszkodowanie oraz zadośćuczynienie stosuje się
odpowiednio przepisy art. 553, 556 § 4 i art. 557-559 Kodeksu postępowania
karnego.
                                   Dział XIII
                               Koszty postępowania
                                        
                                    Art. 117.
 §1. Wszelkie wydatki w toku postępowania w sprawach o wykroczenia wykłada
     tymczasowo Skarb Państwa.
 §2. Koszty obrońcy i pełnomocnika wykłada strona, która go ustanowiła. Koszty
     obrońcy wyznaczonego w sytuacji określonej w art. 21 § 1 i art. 22 wykłada
     tymczasowo Skarb Państwa.
                                        
                                    Art. 118.
 §1. W razie skazania, obwinionego obciąża się zryczałtowanymi wydatkami
     postępowania oraz innymi należnościami, o których mowa w § 3, jeżeli
     należności takie powstały w postępowaniu.
 §2. W razie uniewinnienia obwinionego lub umorzenia postępowania w sprawie, w
     której wniosek o ukaranie złożył oskarżyciel publiczny, koszty
     postępowania ponosi Skarb Państwa, a gdy wniosek taki złożył oskarżyciel
     posiłkowy - ten oskarżyciel; w razie jednak umorzenia postępowania w
     wypadku określonym w art. 31 § 1 koszty postępowania ponosi Skarb Państwa.
 §3. Wydatki wykładane przez Skarb Państwa mają charakter zryczałtowany.
     Zryczałtowane wydatki postępowania nie obejmują jednak należności dla
     osób, zakładów, instytutów i instytucji powołanych do wydania opinii oraz
     należności ustanowionych z urzędu obrońcy  i pełnomocnika.
 §4. Wysokość zryczałtowanych wydatków postępowania, a także opłaty, o której
     mowa w art. 113 § 2 określi, w drodze rozporządzenia, Minister
     Sprawiedliwości, uwzględniając realnie ponoszone koszty poszczególnych
     czynności.
                                        
                                    Art. 119.
Do kosztów postępowania stosuje się odpowiednio przepisy art. 616, 618 § 1 i 3,
art. 623, 624 § 1, art. 625-627, 630, 633-635, 636 § 1 i 2, art. 637-639 i 641
Kodeksu postępowania karnego, przy czym wydatkami Skarbu Państwa są także
wydatki ponoszone w toku czynności wyjaśniających.
