



Dz.U. z 1996 r. Nr 44, poz. 190
                                USTAWA
                         z dnia 1 marca 1996 r.
                                    
    o udzielaniu dotacji z budżetu państwa na przygotowanie gruntów 
              przeznaczonych pod budownictwo mieszkaniowe
                                    
                                    
                                Art. 1.
Przepisy ustawy stosuje się do gmin, których rady gmin do dnia 31 grudnia 
1995 r. podjęły uchwałę o ustaleniu wielkości gruntów przeznaczonych na zaspokojenie
potrzeb osób, o których mowa w art. 2.
                                Art. 2.
 1. Zarządy gmin rozpatrzą do dnia 31 grudnia 1997 r. wnioski o sprzedaż lub 
   oddanie gruntu w użytkowanie wieczyste złożone do zarządu gminy do 
   dnia 31 grudnia 1995 r., przez kandydatów do spółdzielni mieszkaniowych, 
   objętych listami prowadzonymi przez wojewodów lub zarejestrowanych w 
   spółdzielniach mieszkaniowych, którzy do końca 1990 r. zgromadzili wymagane
   wkłady mieszkaniowe, są pełnoletni i nie posiadają samodzielnych 
   mieszkań bądź mieszkają w lokalach, w których na osobę przypada mniej 
   niż 5 m{2} powierzchni mieszkalnej, zamierzają podjąć we własnym zakresie 
   budowę domu jednorodzinnego lub wspólną budowę domu mieszkalnego 
   dla zaspokojenia własnych potrzeb mieszkaniowych i nie nabyli uprawnień 
   do otrzymania rekompensaty pieniężnej.
 2. Zarząd gminy sprzedaje lub oddaje grunty w użytkowanie wieczyste w trybie
   publicznego przetargu ustnego, ograniczonego do osób, o których mowa
   w ust. 1.
 3. Zawarcie umowy sprzedaży lub umowy o oddanie gruntu w użytkowanie 
   wieczyste powoduje skreślenie kandydata z listy prowadzonej przez wojewodę
   lub z rejestru spółdzielni.
 
                                Art. 3.
 1. W latach 1996 i 1997 gminie, o której mowa w art. 1, może być udzielona 
   z budżetu państwa dotacja celowa na pokrycie części kosztów związanych 
   z przygotowaniem terenów przeznaczonych na cele budownictwa mieszkaniowego,
   w tym na uzbrojenie terenu oraz wyposażenie go w urządzenia 
   komunalne.
 2. Zarząd gminy do dnia 30 września 1996 r. może wystąpić do wojewody z 
   wnioskiem o przyznanie dotacji celowej, o której mowa w ust. 1.
 3. Do wniosku dołącza się:
    1) analizę zawierającą określenie spodziewanych korzyści, jakie osiągnie 
      gmina,
    2) uchwałę rady gminy, o której mowa w art. 1.
 4. Dotacji celowej udziela wojewoda po zawarciu z radą gminy porozumienia. 
   W porozumieniu określa się wysokość dotacji celowej oraz zobowiązania 
   gminy.
 5. Warunkiem udzielenia dotacji celowej jest zobowiązanie gminy do przeznaczenia
   spodziewanych korzyści na dalsze nabywanie i wyposażenie terenów
   w urządzenia komunalne i sieci uzbrojenia.
 6. Dotację celową przyznaje się ze środków budżetu państwa. Podziału środków
   przeznaczonych na dotację między województwa dokonuje Minister 
   Gospodarki Przestrzennej i Budownictwa po rozpatrzeniu wniosków wojewodów.
 
                                Art. 4.
Rada gminy może, w drodze uchwały podjętej do dnia 31 grudnia 1997 r., 
zwolnić grunty od sprzedaży lub oddania w użytkowanie wieczyste w drodze 
przetargu, na rzecz spółdzielni mieszkaniowej, która przyjęła na członków 
spółdzielni określoną w uchwale liczbę kandydatów objętych listami prowadzonymi
przez wojewodów lub zarejestrowanych w spółdzielniach mieszkaniowych.
                                Art. 5.
Ustawa wchodzi w życie po upływie 14 dni od dnia ogłoszenia.
