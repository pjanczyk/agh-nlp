



Dz.U. z 1998 r. Nr 91, poz. 578 
                                        
                                                                                
 
 
 
                                     USTAWA
                            z dnia 5 czerwca 1998 r.
                                        
                            o samorządzie powiatowym
                                        
                                        
                                   Rozdział 1
                                 Przepisy ogólne
                                        
                                     Art. 1.
1. Mieszkańcy powiatu tworzą z mocy prawa lokalną wspólnotę samorządową.
2. Ilekroć w ustawie jest mowa o powiecie, należy przez to rozumieć lokalną
  wspólnotę samorządową oraz odpowiednie terytorium.
                                        
                                     Art. 2.
1. Powiat wykonuje określone ustawami zadania publiczne w imieniu własnym i na
  własną odpowiedzialność.
2. Powiat ma osobowość prawną.
3. Samodzielność powiatu podlega ochronie sądowej.
4. O ustroju powiatu stanowi jego statut.
5. Minister właściwy do spraw administracji publicznej określi, w drodze
  rozporządzenia, wzorcowy statut powiatu.
                                        
                                     Art. 3.
1. Powiat jako jednostka zasadniczego podziału terytorialnego obejmuje całe
  obszary graniczących ze sobą gmin albo cały obszar miasta na prawach powiatu.
  Przy tworzeniu, łączeniu, podziale, znoszeniu powiatów i ustalaniu ich granic
  należy dążyć do tego, aby powiat obejmował obszar możliwie jednorodny ze
  względu na układ osadniczy i przestrzenny oraz więzi społeczne i gospodarcze,
  zapewniające zdolność wykonywania zadań publicznych.
2. Rada Ministrów, w drodze rozporządzenia, tworzy, łączy, dzieli i znosi
  powiaty, po zasięgnięciu opinii zainteresowanych rad gmin, rad powiatów i
  sejmików województw.
3. Rozporządzenie, o którym mowa w ust. 2, określa gminy wchodzące w skład
  powiatów oraz nazwy powiatów i siedziby ich władz.
4. Rada Ministrów ustala, w drodze rozporządzenia, zasady i tryb postępowania
  przy składaniu wniosków w sprawach tworzenia, łączenia, podziału i znoszenia
  powiatów oraz określania ich granic.
                                        
                                   Rozdział 2
                       Zakres działania i zadania powiatu
                                        
                                     Art. 4.
1. Powiat wykonuje określone ustawami zadania publiczne o charakterze
  ponadgminnym w zakresie:
   1) edukacji publicznej,
   2) promocji i ochrony zdrowia,
   3) pomocy społecznej,
   4) polityki prorodzinnej,
   5) wspierania osób niepełnosprawnych,
   6) transportu i dróg publicznych,
   7) kultury i ochrony dóbr kultury,
   8) kultury fizycznej i turystyki,
   9) geodezji, kartografii i katastru,
  10) gospodarki nieruchomościami,
  11) zagospodarowania przestrzennego i nadzoru budowlanego,
  12) gospodarki wodnej,
  13) ochrony środowiska i przyrody,
  14) rolnictwa, leśnictwa i rybactwa śródlądowego,
  15) porządku publicznego i bezpieczeństwa obywateli,
  16) ochrony przeciwpowodziowej, przeciwpożarowej i zapobiegania innym
     nadzwyczajnym zagrożeniom życia i zdrowia ludzi oraz środowiska,
  17) przeciwdziałania bezrobociu oraz aktywizacji lokalnego rynku pracy,
  18) ochrony praw konsumenta,
  19) utrzymania powiatowych obiektów i urządzeń użyteczności publicznej oraz
     obiektów administracyjnych,
  20) obronności,
  21) promocji powiatu,
  22) współpracy z organizacjami pozarządowymi.
2. Do, określonego w ust. 1, zakresu działania powiatu należy również
  wykonywanie zadań powiatowych służb, inspekcji i straży.
3. Ustawy mogą określać inne zadania powiatu.
4. Ustawy mogą określać niektóre sprawy należące do zakresu działania powiatu
  jako zadania z zakresu administracji rządowej, wykonywane przez powiat.
5. Powiat na uzasadniony wniosek zainteresowanej gminy przekazuje jej zadania z
  zakresu swojej właściwości na warunkach ustalonych w porozumieniu.
6. Zadania  powiatu nie mogą naruszać zakresu działania gmin.
                                        
                                     Art. 5.
1. Powiat może zawierać z organami administracji rządowej porozumienia w
  sprawie wykonywania zadań publicznych z zakresu administracji rządowej.
2. Powiat może zawierać porozumienia w sprawie powierzenia prowadzenia zadań
  publicznych z jednostkami lokalnego samorządu terytorialnego, a także z
  województwem, na którego obszarze znajduje się terytorium powiatu.
                                        
                                     Art. 6.
1. W celu wykonywania zadań powiat może tworzyć jednostki organizacyjne i
  zawierać umowy z innymi podmiotami.
2. Powiat nie może prowadzić działalności gospodarczej wykraczającej poza
  zadania o charakterze użyteczności publicznej.
                                        
                                     Art. 7.
1. Ustawy określają przypadki, w których właściwe organy administracji rządowej
  mogą nałożyć na powiat obowiązek wykonania określonych czynności w zakresie
  należącym do zadań powiatu, związanych z usuwaniem bezpośrednich zagrożeń dla
  bezpieczeństwa i porządku publicznego oraz z obronnością.
2. Jeżeli działania związane z usuwaniem zagrożeń dla bezpieczeństwa i porządku
  publicznego oraz z obronnością przeprowadza się w ramach zorganizowanej
  akcji, nałożenie obowiązku może dotyczyć wykonania czynności, o których mowa
  w ust. 1, również poza terenem powiatu.
3. Za czynności, o których mowa w ust. 2, powiatowi przysługuje zwrot
  koniecznych wydatków i nakładów wraz z ustawowymi odsetkami od organu
  administracji, który nałożył obowiązek wykonania tych czynności.
                                        
                                   Rozdział 3
                                 Władze powiatu
                                        
                                     Art. 8.
1. Mieszkańcy powiatu podejmują rozstrzygnięcia w głosowaniu powszechnym poprzez
wybory i referendum powiatowe - lub za pośrednictwem organów powiatu.
2. Organami powiatu są:
   1) rada powiatu,
   2) zarząd powiatu.
   
                                     Art. 9.
1. Rada powiatu jest organem stanowiącym i kontrolnym powiatu, z zastrzeżeniem
  przepisów o referendum powiatowym.
2. Kadencja rady trwa 4 lata, licząc od dnia wyborów.
3. Radni wybierani są w wyborach bezpośrednich. Zasady i tryb przeprowadzania
  wyborów do rady powiatu oraz jej liczebność określa odrębna ustawa.
                                    Art. 10.
1. Odwołanie rady powiatu przed upływem kadencji następuje w drodze referendum
  powiatowego.
2. W drodze referendum mogą być rozstrzygane sprawy z zakresu właściwości
  powiatu.
 
                                    Art. 11.
1. Referendum przeprowadza się z inicjatywy rady lub na wniosek co najmniej 10%
  mieszkańców uprawnionych do głosowania.
2. Referendum  jest ważne, jeżeli wzięło w nim udział co najmniej 30%
  uprawnionych do głosowania.
3. Referendum w sprawie odwołania rady powiatu przed upływem kadencji
  przeprowadza się na zasadach określonych w ust. 1 i 2, nie wcześniej jednak
  niż po upływie 12 miesięcy od dnia wyborów lub od dnia ostatniego referendum
  w sprawie odwołania rady powiatu przed upływem kadencji i nie później niż 6
  miesięcy przed upływem kadencji.
4. Zasady i tryb przeprowadzania referendum określa odrębna ustawa.
                                        
                                    Art. 12.
Do wyłącznej właściwości rady powiatu należy:
   1) stanowienie aktów prawa miejscowego, w tym statutu powiatu,
   2) wybór i odwołanie zarządu,
   3) powoływanie i odwoływanie, na wniosek starosty, sekretarza powiatu i
     skarbnika powiatu,  będącego głównym księgowym budżetu,
   4) stanowienie o kierunkach działania zarządu powiatu oraz rozpatrywanie
     sprawozdań z działalności zarządu, w tym z działalności finansowej,
   5) uchwalanie budżetu powiatu,
   6) rozpatrywanie sprawozdania z wykonania budżetu oraz podejmowanie uchwały
     w sprawie udzielenia lub nieudzielenia absolutorium dla zarządu z tego
     tytułu,
   7) podejmowanie uchwał w sprawach wysokości podatków i opłat w granicach
     określonych ustawami,
   8) podejmowanie uchwał w sprawach majątkowych powiatu dotyczących:
     a) zasad nabycia, zbycia i obciążania nieruchomości oraz ich
       wydzierżawiania lub wynajmowania na okres dłuższy niż trzy lata, o ile
       ustawy szczególne nie stanowią inaczej,
     b) emitowania obligacji oraz określania zasad ich zbywania, nabywania i
       wykupu,
     c) zaciągania długoterminowych pożyczek i kredytów,
     d) ustalania maksymalnej wysokości pożyczek i kredytów krótkoterminowych
       zaciąganych przez zarząd oraz maksymalnej wysokości pożyczek i poręczeń
       udzielanych przez zarząd w roku budżetowym,
     e) zobowiązań w zakresie podejmowania inwestycji i remontów o wartości
       przekraczającej granicę ustaloną corocznie przez radę,
     f) tworzenia i przystępowania do związków, stowarzyszeń, fundacji i
       spółdzielni oraz ich rozwiązywania lub występowania z nich,
     g) tworzenia i przystępowania do spółek, ich rozwiązywania i występowania
       z nich oraz określania zasad wnoszenia wkładów oraz obejmowania,
       nabywania i zbywania udziałów i akcji,
     h) współdziałania z innymi powiatami i z gminami, jeżeli związane jest to
       z koniecznością wydzielenia majątku,
     i) tworzenia, przekształcania i likwidacji jednostek organizacyjnych oraz
       wyposażania ich w majątek,
   9) określanie wysokości sumy, do której zarząd może samodzielnie zaciągać
     zobowiązania,
  10)  podejmowanie uchwał w sprawach herbu powiatu i flagi powiatu,
  11) podejmowanie uchwał w innych sprawach zastrzeżonych ustawami do
     kompetencji rady powiatu.
                                    Art. 13.
1. Uchwały rady i zarządu powiatu zapadają zwykłą większością głosów w
  obecności co najmniej połowy ustawowego składu rady (zarządu), w głosowaniu
  jawnym, chyba że przepisy ustawy stanowią inaczej.
2. Odrzucenie w głosowaniu uchwały o udzieleniu absolutorium jest równoznaczne
  z przyjęciem uchwały o nieudzieleniu zarządowi absolutorium.
                                    Art. 14.
1. Rada powiatu wybiera ze swego grona przewodniczącego i jednego lub dwóch
  wiceprzewodniczących bezwzględną większością głosów w obecności co najmniej
  połowy ustawowego składu rady, w głosowaniu tajnym.
2. Radny wchodzący w skład zarządu nie może pełnić funkcji, o których mowa w
  ust. 1.
3. Wyłącznym zadaniem przewodniczącego jest organizowanie pracy rady oraz
  prowadzenie obrad rady. W przypadku nieobecności przewodniczącego, jego
  zadania wykonuje wiceprzewodniczący.
4. Odwołanie przewodniczącego i wiceprzewodniczącego rady następuje na wniosek
  co najmniej 1/4 ustawowego składu rady powiatu, w trybie określonym w ust. 1.
5. W przypadku rezygnacji przewodniczącego lub wiceprzewodniczącego, rada
  podejmuje uchwałę w sprawie przyjęcia tej rezygnacji zwykłą większością
  głosów, nie później niż w ciągu jednego miesiąca od dnia złożenia rezygnacji.
                                    Art. 15.
1. Rada powiatu obraduje na sesjach zwoływanych przez przewodniczącego w miarę
  potrzeby, co najmniej jednak raz na kwartał.
2. Na wniosek co najmniej 1/4 ustawowego składu rady, zarządu lub starosty
  przewodniczący obowiązany jest zwołać sesję w ciągu 7 dni od dnia złożenia
  wniosku.
3. Po upływie terminu określonego w ust. 2 sesję zwołuje starostwa w ciągu 14
  dni od dnia złożenia wniosku.
4. Pierwszą sesję nowo wybranej rady zwołuje:
   1) przewodniczący rady poprzedniej kadencji w terminie przypadającym w ciągu
     14 dni po ogłoszeniu zbiorczych wyników wyborów do rad powiatów na
     obszarze całego kraju lub w wypadku wyborów przedterminowych w ciągu 14
     dni po ogłoszeniu wyników wyborów do rady powiatu,
   2) po upływie terminu określonego w pkt 1 sesję zwołuje przewodniczący
     wojewódzkiej komisji wyborczej w ciągu 21 dni po ogłoszeniu zbiorczych
     wyników wyborów dla całego kraju lub w wypadku wyborów przedterminowych w
     ciągu 21 dni po ogłoszeniu wyników wyborów do rady powiatu.
5. Pierwszą sesję nowo wybranej rady, do czasu wyboru przewodniczącego rady,
  prowadzi najstarszy wiekiem radny.
                                    Art. 16.
1. Rada powiatu kontroluje działalność zarządu oraz powiatowych jednostek
  organizacyjnych. W tym celu powołuje komisję rewizyjną.
2. W skład komisji rewizyjnej wchodzą radni, z wyjątkiem radnych pełniących
  funkcje, o których mowa w art. 14 ust. 1, oraz radnych będących członkami
  zarządu.
3. Komisja rewizyjna opiniuje wykonanie budżetu powiatu i występuje z wnioskiem
  do rady powiatu w sprawie udzielenia lub nieudzielenia absolutorium
  zarządowi. Wniosek w sprawie absolutorium podlega  zaopiniowaniu przez
  regionalną izbę obrachunkową.
4. Komisja rewizyjna wykonuje inne zadania zlecone przez radę powiatu w
  zakresie kontroli. Uprawnienie to nie narusza uprawnień kontrolnych innych
  komisji powoływanych przez radę na podstawie art. 17.
                                    Art. 17.
1. Rada powiatu może powoływać ze swojego grona stałe i doraźne komisje do
  określonych zadań, ustalając przedmiot ich działania oraz skład osobowy.
2. Komisje podlegają radzie powiatu w całym zakresie swojej działalności,
  przedkładają jej swoje plany pracy i sprawozdania z działalności.
3. Radny pobiera diety z tytułu członkostwa w nie więcej niż dwóch komisjach.
                                    Art. 18.
Radni mogą tworzyć kluby radnych.
                                    Art. 19.
Organizację wewnętrzną oraz tryb pracy rady i komisji powoływanych przez radę, a
także zasady tworzenia klubów radnych, określa statut.
                                    Art. 20.
1. Radny przed objęciem mandatu składa ślubowanie:
 "Uroczyście ślubuję rzetelnie i sumiennie wykonywać obowiązki wobec Narodu
  Polskiego, strzec suwerenności i interesów Państwa Polskiego, czynić wszystko
  dla pomyślności Ojczyzny, wspólnoty samorządowej powiatu i dobra obywateli,
  przestrzegać Konstytucji i innych praw Rzeczypospolitej Polskiej". Ślubowanie
  może być złożone z dodaniem zdania: "Tak mi dopomóż Bóg".
2. Odmowa złożenia ślubowania oznacza zrzeczenie się mandatu.
3. Radny nieobecny na pierwszej sesji rady powiatu oraz radny, który uzyskał
  mandat w czasie trwania kadencji składa ślubowanie na pierwszej sesji, na
  której jest obecny.
                                    Art. 21.
1. Radny nie jest związany instrukcjami wyborców. Radny obowiązany jest
  kierować się dobrem powiatowej wspólnoty samorządowej. Radny przyjmuje
  zgłaszane przez mieszkańców powiatu postulaty i przedstawia je organom
  powiatu do rozpatrzenia.
2. Radny obowiązany jest brać udział w pracach organów powiatu oraz powiatowych
  jednostek organizacyjnych, do których został wybrany lub desygnowany.
3. W związku z wykonywaniem mandatu radny korzysta z ochrony prawnej
  przewidzianej dla funkcjonariuszy publicznych. Przepis ten stosuje się
  również do osób wchodzących w skład zarządu.
4. Na zasadach ustalonych przez radę powiatu, z zastrzeżeniem ust. 5, radnemu
  przysługują diety oraz zwrot kosztów podróży służbowych.
5. Minister właściwy do spraw administracji publicznej określi, w drodze
  rozporządzenia, maksymalną wysokość diet, o których mowa w ust. 4.
6. Do radnego powiatu stosuje się odpowiednio przepisy art. 24e-24h ustawy z
  dnia 8 marca 1990 r. o samorządzie terytorialnym  (Dz.U. z 1996 r. Nr 13,
  poz. 74, Nr 58, poz. 261, Nr 106, poz. 496 i Nr 132, poz. 622 oraz z 1997 r.
  Nr 9, poz. 43, Nr 106, poz. 679, Nr 107, poz. 686, Nr 113, poz. 734 i Nr 123,
  poz. 775).
7. Radny nie może brać udziału w głosowaniu, jeżeli dotyczy to jego interesu
  prawnego.
8. Mandatu radnego powiatu nie można łączyć z mandatem radnego gminy i radnego
  województwa.
                                    Art. 22.
1. Pracodawca obowiązany jest zwolnić radnego od pracy zawodowej w celu
  umożliwienia radnemu brania udziału w pracach organów powiatu.
2. Rozwiązanie z radnym stosunku pracy wymaga uprzedniej zgody rady powiatu,
  której radny jest członkiem. Rada powiatu odmówi zgody na rozwiązanie
  stosunku pracy z radnym, jeżeli podstawą rozwiązania tego stosunku są
  zdarzenia związane z wykonywaniem przez radnego mandatu.
                                        
                                    Art. 23.
1. Z radnym nie może być nawiązany stosunek pracy w starostwie powiatowym
  powiatu, w którym radny uzyskał mandat.
2. Przepis ust. 1 dotyczy również  kierownika powiatowej jednostki
  organizacyjnej, bez względu na rodzaj umowy lub innych aktów, na których
  podstawie nawiązany został z nim stosunek pracy.
3. Przepis ust. 1 nie dotyczy radnych wybranych do zarządu, z którymi stosunek
  pracy nawiązywany jest na podstawie wyboru.
4. Nawiązanie przez radnego stosunku pracy, o którym mowa w ust. 1 i 2, jest
  równoznaczne ze zrzeczeniem się mandatu.
                                    Art. 24.
1. Radny, który przed uzyskaniem mandatu wykonywał pracę w ramach stosunku
  pracy w starostwie powiatowym lub pełnił funkcję kierownika jednostki
  organizacyjnej tego powiatu, w którym uzyskał mandat, obowiązany jest złożyć
  wniosek o urlop bezpłatny w terminie 7 dni od dnia ogłoszenia wyników wyborów
  przez właściwy organ wyborczy przed złożeniem ślubowania, o którym mowa w
  art. 20 ust. 1.
2. Radny, o którym mowa w ust. 1, otrzymuje urlop bezpłatny na okres
  sprawowania mandatu.
3. Radny, o którym mowa w ust. 1, otrzymuje urlop bezpłatny bez względu na
  rodzaj i
  okres trwania stosunku pracy. Stosunek pracy zawarty na czas określony, który
  ustałby przed terminem wygaśnięcia mandatu, przedłuża się do 3 miesięcy po
  upływie tego terminu.
4. W odniesieniu do radnego pełniącego funkcję kierownika jednostki
  organizacyjnej przejętej lub utworzonej przez powiat w czasie kadencji,
  termin, o którym mowa w ust. 1, upływa po 6 miesiącach od dnia przejęcia lub
  utworzenia tej jednostki.
5. Niezłożenie przez radnego wniosku, o którym mowa w ust. 1, jest równoznaczne
  ze zrzeczeniem się mandatu.
                                        
                                    Art. 25.
Po wygaśnięciu mandatu radnego, o którym mowa w art. 24, odpowiednio starostwo
powiatowe lub powiatowa jednostka organizacyjna przywraca radnego do pracy na
tym samym lub równorzędnym stanowisku pracy, z wynagrodzeniem odpowiadającym
wynagrodzeniu jakie radny otrzymywałby, gdyby nie korzystał z urlopu
bezpłatnego. Radny zgłasza gotowość przystąpienia do pracy w terminie 7 dni od
dnia wygaśnięcia mandatu.
                                    Art. 26.
1. Zarząd powiatu jest organem wykonawczym powiatu.
2. W skład zarządu powiatu wchodzą starosta jako jego przewodniczący,
  wicestarosta i pozostali członkowie.
3. Członkostwa w zarządzie powiatu nie można łączyć z członkostwem w organie
  samorządu gminy i województwa oraz z zatrudnieniem w administracji rządowej,
  a także z mandatem posła albo senatora.
4. Do zarządu i członków zarządu stosuje się odpowiednio art. 21 ust. 6 i 7.
                                    Art. 27.
1. Rada powiatu wybiera starostę oraz na jego wniosek pozostałych członków
  zarządu powiatu w liczbie od 3 do 5 osób, w tym wicestarostę, w ciągu 3
  miesięcy od dnia
  ogłoszenia wyników wyborów przez właściwy organ wyborczy. Wybór następuje
  bezwzględną większością głosów ustawowego składu rady, w głosowaniu tajnym.
2. Członkowie zarządu powiatu mogą być wybrani spoza składu rady.
3. Z członkami zarządu, o których mowa w ust. 2, nawiązuje się stosunek pracy.
                                    Art. 28.
Zarząd  powiatu  działa do  dnia  wyboru nowego zarządu, z zastrzeżeniem art. 29
ust. 5.
                                        
                                    Art. 29.
1. Jeżeli rada powiatu nie dokona wyboru zarządu w terminie określonym w art.
  27 ust. 1, ulega rozwiązaniu z mocy prawa.
2. Informację o rozwiązaniu rady powiatu z przyczyny określonej w ust. 1
  wojewoda niezwłocznie podaje do wiadomości w sposób zwyczajowo przyjęty na
  obszarze powiatu oraz ogłasza w formie obwieszczenia w wojewódzkim dzienniku
  urzędowym.
3. Po rozwiązaniu rady powiatu z przyczyny określonej w ust. 1 przeprowadza się
  wybory przedterminowe. Wybory zarządza wojewoda w terminie 3 miesięcy od dnia
  rozwiązania rady powiatu.
4. Jeżeli rada powiatu, wybrana w trybie określonym w ust. 3, nie dokona wyboru
  zarządu w terminie określonym w art. 27 ust. 1, ulega rozwiązaniu z mocy
  prawa. Informację o rozwiązaniu rady podaje się do wiadomości w trybie
  określonym w ust. 2.
5. W przypadku, o którym mowa w ust. 4, nie przeprowadza się wyborów
  przedterminowych. Do dnia wyborów rady powiatu na kolejną kadencję oraz
  wyboru zarządu powiatu zadania i kompetencje rady i zarządu przejmuje
  komisarz rządowy ustanowiony przez Prezesa Rady Ministrów na wniosek
  wojewody.
                                        
                                    Art. 30.
1. Uchwała rady powiatu w sprawie nieudzielenia zarządowi absolutorium jest
  równoznaczna ze złożeniem wniosku o odwołanie zarządu, chyba że po
  zakończeniu roku budżetowego zarząd powiatu został odwołany z innej
  przyczyny.
2. Rada powiatu rozpoznaje sprawę odwołania zarządu z przyczyny, o której mowa
  w
  ust. 1, na sesji zwołanej nie wcześniej niż po upływie 14 dni od podjęcia
  uchwały w sprawie nieudzielenia zarządowi absolutorium. Po zapoznaniu się z
  opiniami, o których mowa w art. 16 ust. 3, oraz z uchwałą regionalnej izby
  obrachunkowej w sprawie uchwały rady powiatu o nieudzieleniu zarządowi
  absolutorium, rada powiatu może odwołać zarząd większością co najmniej 35
  głosów ustawowego składu rady, w głosowaniu tajnym.
                                        
                                    Art. 31.
1. Rada powiatu może odwołać zarząd lub poszczególnych jego członków z innej
  przyczyny niż nieudzielenie absolutorium jedynie na wniosek co najmniej 2/5
  ustawowego składu rady. Wniosek wymaga formy pisemnej i uzasadnienia
  przyczyny odwołania.
2. Wniosek, o którym mowa w ust. 1, podlega zaopiniowaniu przez komisję
  rewizyjną.
3. Odwołanie zarządu powiatu lub poszczególnych jego członków, w tym starosty i
  wicestarosty, następuje większością co najmniej 35 głosów ustawowego składu
  rady, w głosowaniu tajnym. Głosowanie w sprawie odwołania, rada powiatu
  przeprowadza po zapoznaniu się z opinią komisji rewizyjnej na następnej sesji
  po tej, na której zgłoszono wniosek o odwołanie, nie wcześniej jednak niż po
  upływie 1 miesiąca od zgłoszenia wniosku. Jeżeli wniosek o odwołanie starosty
  lub członka zarządu nie uzyskał wymaganej większości głosów, kolejny wniosek
  o odwołanie może być zgłoszony nie wcześniej niż po upływie 6 miesięcy od
  poprzedniego głosowania.
4. W przypadku odwołania zarządu lub poszczególnych członków, rada powiatu
  dokonuje wyboru nowego zarządu lub poszczególnych członków w trybie, o którym
  mowa w art. 27 ust. 1, w ciągu 1 miesiąca po odwołaniu. W przypadku
  niedokonania wyboru nowego zarządu w terminie 1 miesiąca od odwołania,
  przepisy art. 29 stosuje się odpowiednio.
5. W przypadku rezygnacji z członkostwa w zarządzie powiatu rada podejmuje
  uchwałę w sprawie przyjęcia tej rezygnacji. Uchwała ta jest równoznaczna z
  odwołaniem ze składu zarządu powiatu. Uchwałę w sprawie przyjęcia rezygnacji
  rada podejmuje nie później niż w ciągu 1 miesiąca od dnia złożenia
  rezygnacji.
6. Niepodjęcie przez radę powiatu uchwały w terminie, o którym mowa w ust. 5,
  jest równoznaczne z przyjęciem rezygnacji z upływem ostatniego dnia miesiąca,
  w którym powinna być podjęta uchwała.
                                    Art. 32.
1. Zarząd powiatu wykonuje uchwały rady powiatu i zadania powiatu określone
  przepisami prawa.
2. Do zadań zarządu powiatu należy w szczególności:
   1) przygotowywanie projektów uchwał rady,
   2) wykonywanie uchwał rady,
   3) gospodarowanie mieniem powiatu,
   4) wykonywanie budżetu powiatu,
   5) zatrudnianie i zwalnianie kierowników jednostek  organizacyjnych
     powiatu, z zastrzeżeniem art. 36 ust. 2.
3. W realizacji zadań zarząd powiatu podlega wyłącznie radzie powiatu.
4. Organizację wewnętrzną oraz tryb pracy zarządu określa statut powiatu.
                                    Art. 33.
Zarząd wykonuje zadania powiatu przy pomocy starostwa powiatowego, kierowników
powiatowych służb, inspekcji i straży oraz  jednostek organizacyjnych powiatu,
które wspólnie tworzą powiatową administrację zespoloną.
                                    Art. 34.
1. Starosta organizuje pracę zarządu powiatu i starostwa powiatowego, kieruje
  bieżącymi sprawami powiatu oraz reprezentuje powiat na zewnątrz.
2. W sprawach nie cierpiących zwłoki, związanych z zagrożeniem interesu
  publicznego, zagrażających bezpośrednio zdrowiu i życiu oraz w sprawach
  mogących spowodować znaczne straty materialne, starosta podejmuje niezbędne
  czynności należące do właściwości zarządu powiatu. Nie dotyczy to wydawania
  przepisów porządkowych w przypadku, o którym mowa w art. 42 ust. 2.
3. Czynności, o których mowa w ust. 2, wymagają przedstawienia do zatwierdzenia
  na najbliższym posiedzeniu zarządu powiatu.
                                    Art. 35.
1. Organizację i zasady funkcjonowania starostwa powiatowego określa regulamin
  organizacyjny uchwalony przez radę powiatu na wniosek zarządu powiatu.
2. Starosta jest kierownikiem starostwa powiatowego oraz zwierzchnikiem
  służbowym pracowników starostwa i kierowników jednostek organizacyjnych
  powiatu oraz zwierzchnikiem powiatowych służb, inspekcji i straży.
3. Starosta sprawując zwierzchnictwo w stosunku do powiatowych służb, inspekcji
  i straży:
   1) powołuje i odwołuje kierowników tych jednostek, w uzgodnieniu z wojewodą,
   2) zatwierdza programy ich działania,
   3) uzgadnia wspólne działanie tych jednostek na obszarze powiatu,
   4) w sytuacjach szczególnych kieruje wspólnymi działaniami tych jednostek,
   5) zleca w uzasadnionych przypadkach przeprowadzenie kontroli.
                                    Art. 36.
1. Organizację i zasady funkcjonowania jednostek organizacyjnych powiatu
  określają regulaminy organizacyjne uchwalane przez zarząd powiatu, z
  zastrzeżeniem ust. 2.
2. Szczególne warunki lub zasady powoływania, odwoływania oraz tryb
  zatrudniania i zwalniania kierowników i pracowników powiatowych służb,
  inspekcji i straży oraz jednostek organizacyjnych powiatu określa odrębna
  ustawa.
3. Status prawny pracowników starostwa powiatowego i jednostek organizacyjnych
  powiatu określa odrębna ustawa.
                                    Art. 37.
1. Rada powiatu powołuje i odwołuje sekretarza powiatu oraz skarbnika powiatu
  na wniosek starosty.
2. Sekretarz i skarbnik uczestniczą w pracach zarządu powiatu oraz mogą
  uczestniczyć w obradach rady powiatu i jej komisji z głosem doradczym.
                                    Art. 38.
1. W indywidualnych sprawach z zakresu administracji publicznej należących do
  właściwości powiatu decyzje wydaje starosta, chyba że przepisy szczególne
  przewidują wydawanie decyzji przez zarząd powiatu.
2. Starosta może upoważnić wicestarostę, poszczególnych członków zarządu
  powiatu, pracowników starostwa, powiatowych służb, inspekcji i straży oraz
  kierowników jednostek organizacyjnych powiatu do wydawania w jego imieniu
  decyzji, o których mowa w ust. 1.
3. Od decyzji, o których mowa w ust. 1 i 2, służy odwołanie do samorządowego
  kolegium odwoławczego, chyba że przepis szczególny stanowi inaczej.
                                    Art. 39.
Prezes Rady Ministrów ustala, w drodze rozporządzenia, instrukcję kancelaryjną
dla organów powiatu określającą zasady i tryb wykonywania czynności
kancelaryjnych w starostwach powiatowych w celu zapewnienia jednolitego sposobu
tworzenia, ewidencjonowania i przechowywania dokumentów oraz ochrony przed ich
uszkodzeniem, zniszczeniem lub utratą.
                                   Rozdział 4
                 Akty prawa miejscowego stanowione przez powiat
                                        
                                    Art. 40.
1. Na podstawie i w granicach upoważnień zawartych w ustawach rada powiatu
  stanowi akty prawa miejscowego obowiązujące na obszarze powiatu.
2. Akty prawa miejscowego stanowione są w szczególności w sprawach:
   1) wymagających uregulowania w statucie,
   2) porządkowych, o których mowa w art. 41,
   3) szczególnego trybu zarządzania mieniem powiatu,
   4) zasad i trybu korzystania z powiatowych obiektów i urządzeń użyteczności
     publicznej.
                                    Art. 41.
1. W zakresie nie uregulowanym w odrębnych ustawach lub innych przepisach
  powszechnie obowiązujących, w szczególnie uzasadnionych przypadkach, rada
  powiatu może wydawać powiatowe przepisy porządkowe, jeżeli jest to niezbędne
  do ochrony życia, zdrowia lub mienia obywateli, ochrony środowiska
  naturalnego albo do zapewnienia porządku, spokoju i bezpieczeństwa
  publicznego, o ile przyczyny te występują na obszarze więcej niż jednej
  gminy.
2. Powiatowe przepisy porządkowe, o których mowa w ust. 1, mogą przewidywać za
  ich naruszenie kary grzywny wymierzane w trybie i na zasadach określonych w
  prawie o wykroczeniach.
                                    Art. 42.
1. Akty prawa miejscowego powiatu stanowi rada powiatu w formie uchwały, jeżeli
  ustawa upoważniająca do wydania aktu nie stanowi inaczej.
2. Powiatowe przepisy porządkowe, o których mowa w art. 41, w przypadkach nie
  cierpiących zwłoki, może wydać zarząd.
3. Powiatowe przepisy porządkowe, o których mowa w ust. 2, podlegają
  zatwierdzeniu na najbliższej sesji rady powiatu. Tracą one moc w razie
  nieprzedłożenia ich do zatwierdzenia lub odmowy zatwierdzenia. Termin utraty
  mocy obowiązującej określa rada powiatu.
                                    Art. 43.
1. Akty prawa miejscowego, z zastrzeżeniem art. 44 ust. 1, ogłasza się w
  wojewódzkim dzienniku urzędowym.
2. Akty prawa miejscowego podpisuje niezwłocznie po ich uchwaleniu
  przewodniczący rady powiatu i kieruje do publikacji.
3. Dzień wydania wojewódzkiego dziennika urzędowego jest dniem ogłoszenia aktu
  prawa miejscowego.
4. Akty prawa miejscowego wchodzą w życie po upływie 14 dni od dnia ich
  ogłoszenia, chyba że ustawa lub przepis powiatowy stanowi inaczej.
                                    Art. 44.
1. Przepisy porządkowe ogłasza się przez ich publikację w środkach masowego
  przekazu oraz w drodze obwieszczeń lub w sposób zwyczajowo przyjęty na danym
  terenie. Przepisy te wchodzą w życie z dniem takiego ogłoszenia. Przepisu
  art. 43 ust. 4 nie stosuje się.
2. Przepisy porządkowe podlegają także ogłoszeniu w wojewódzkim dzienniku
  urzędowym.
                                        
                                    Art. 45.
Starostwo powiatowe gromadzi i udostępnia zbiór aktów prawa miejscowego
ustanowionych przez powiat.
                                        
                                   Rozdział 5
                                 Mienie powiatu
                                        
                                    Art. 46.
1. Mieniem powiatu jest własność i inne prawa majątkowe nabyte przez powiat lub
  inne powiatowe osoby prawne.
2. Powiatowymi osobami prawnymi, poza powiatem, są samorządowe jednostki
  organizacyjne, którym ustawy przyznają wprost taki status oraz te osoby
  prawne, które mogą być tworzone na podstawie odrębnych ustaw wyłącznie przez
  powiat.
3. Powiat jest w stosunkach cywilnoprawnych podmiotem praw i obowiązków, które
  dotyczą mienia powiatu nie należącego do innych powiatowych osób prawnych.
                                    Art. 47.
1. Nabycie mienia przez powiat następuje:
   1) na podstawie odrębnej ustawy,  z zastrzeżeniem że nie stanowi ono mienia
     jakiejkolwiek gminy,
   2) przez przekazanie w związku z utworzeniem lub zmianą granic powiatu w
     trybie art. 3,
   3) w wyniku przejęcia od Skarbu Państwa na podstawie porozumienia, z
     wyłączeniem mienia przeznaczonego na zaspokojenie roszczeń
     reprywatyzacyjnych oraz realizację programu powszechnego uwłaszczenia,
   4) przez inne czynności prawne,
   5) w innych przypadkach określonych odrębnymi przepisami.
2. Rada Ministrów, w drodze rozporządzenia, określi:
   1) tryb przekazywania mienia przez Skarb Państwa powiatom, z uwzględnieniem
     potrzeb w zakresie wykonywania zadań powiatów,
   2) kategorie mienia wyłączonego z przekazywania powiatom, przeznaczonego na
     zaspokojenie roszczeń reprywatyzacyjnych oraz realizację programu
     powszechnego uwłaszczenia.
   
                                    Art. 48.
1. Oświadczenie woli w sprawach majątkowych w imieniu powiatu składają dwaj
  członkowie zarządu lub jeden członek zarządu i osoba upoważniona przez
  zarząd.
2. Zarząd może upoważnić pracowników starostwa, kierowników powiatowych służb,
  inspekcji i straży oraz jednostek organizacyjnych powiatu do składania
  oświadczeń woli związanych z prowadzeniem bieżącej działalności powiatu.
3. Jeżeli czynność prawna może spowodować powstanie zobowiązań majątkowych, do
  jej skuteczności potrzebna jest kontrasygnata skarbnika powiatu lub osoby
  przez niego upoważnionej.
4. Skarbnik powiatu, który odmówił kontrasygnaty, ma jednak obowiązek jej
  dokonania na pisemne polecenie starosty, przy równoczesnym powiadomieniu o
  tym rady powiatu i regionalnej izby obrachunkowej.
                                    Art. 49.
Powiat nie ponosi odpowiedzialności za zobowiązania innych powiatowych osób
prawnych, chyba że przepis szczególny stanowi inaczej. Inne powiatowe osoby
prawne nie ponoszą odpowiedzialności za zobowiązania powiatu.
                                        
                                    Art. 50.
Zarząd i ochrona mienia powiatu powinny być wykonywane ze szczególną
starannością.
                                   Rozdział 6
                                 Finanse powiatu
                                    Art. 51.
1. Powiat samodzielnie prowadzi gospodarkę finansową na podstawie budżetu
  powiatu.
2. Budżet powiatu jest planem finansowym obejmującym dochody i wydatki powiatu.
3. Budżet powiatu jest uchwalany przez radę powiatu na rok kalendarzowy, zwany
  dalej "rokiem budżetowym".
                                    Art. 52.
Zamieszczenie w budżecie powiatu wydatków na określone cele nie stanowi podstawy
zobowiązań wobec osób trzecich oraz roszczeń osób trzecich wobec powiatu.
                                    Art. 53.
Rada powiatu określa tryb prac nad projektem uchwały budżetowej, ustalając w
szczególności:
 1)   obowiązki  jednostek  organizacyjnych  powiatu  oraz  powiatowych   służb,
   inspekcji i straży w toku prac nad projektem budżetu powiatu,
 2)  wymaganą  przez  radę powiatu szczegółowość projektu, z  zastrzeżeniem,  że
   szczegółowość ta nie może być mniejsza niż określona w odrębnych przepisach,
 3)  wymagane  materiały informacyjne, które zarząd powiatu powinien przedstawić
   radzie powiatu wraz z projektem uchwały budżetowej,
 4) terminy obowiązujące w toku prac nad projektem budżetu powiatu.
                                        
                                    Art. 54.
1.  Uchwała  budżetowa  powiatu powinna być uchwalona  przed  rozpoczęciem  roku
  budżetowego.
2. W przypadku nieuchwalenia budżetu w terminie wskazanym w ust. 1, do czasu
  uchwalenia budżetu przez radę powiatu, nie później jednak niż do dnia 31
  marca roku budżetowego, podstawą gospodarki budżetowej jest projekt budżetu
  przedłożony radzie powiatu.
3. W przypadku nieuchwalenia budżetu w terminie, o którym mowa w ust. 2,
  regionalna izba obrachunkowa ustala budżet powiatu najpóźniej do dnia 30
  kwietnia roku budżetowego. Do dnia ustalenia budżetu przez regionalną izbę
  obrachunkową podstawą gospodarki budżetowej jest projekt budżetu, o którym
  mowa w ust. 2.
4. W przypadku gdy dochody i wydatki państwa określa ustawa o prowizorium
  budżetowym rada powiatu może uchwalić prowizorium budżetowe powiatu na okres
  objęty prowizorium budżetowym państwa.
5. Uchwałę budżetową powiatu lub uchwałę, o której mowa w ust. 4, starosta
  przedkłada regionalnej izbie obrachunkowej w ciągu 7 dni od dnia jej
  podjęcia.
                                    Art. 55.
1. Opracowywanie i przedstawianie do uchwalenia projektu budżetu powiatu, a
  także inicjatywa w sprawie zmian tego budżetu, należą do wyłącznej
  kompetencji zarządu powiatu.
2. Zarząd powiatu przygotowuje i przedstawia radzie powiatu, nie później niż do
  dnia 15 listopada roku poprzedzającego rok budżetowy:
   1) projekt budżetu powiatu uwzględniający zasady prawa budżetowego oraz
     ustalenia rady powiatu, o których mowa w art. 53 pkt 1, 2 i 4,
   2) materiały informacyjne, o których mowa w art. 53 pkt 3.
3. Bez zgody zarządu powiatu rada powiatu nie może wprowadzić w projekcie
  budżetu powiatu zmian powodujących zwiększenie wydatków nie znajdujących
  pokrycia w planowanych dochodach lub zwiększenie planowanych dochodów bez
  jednoczesnego ustanowienia źródeł tych dochodów.
                                    Art. 56.
1. Dochodami powiatu są:
   1) udziały w podatkach stanowiących dochód budżetu państwa w wysokości
     określonej odrębną ustawą,
   2)  subwencje z budżetu państwa na zadania realizowane przez powiat,
   3) dotacje celowe z budżetu państwa na zadania realizowane przez powiatowe
     służby, inspekcje i straże,
   4) dochody powiatowych jednostek budżetowych oraz wpłaty innych powiatowych
     jednostek organizacyjnych,
   5) dochody z majątku powiatu,
   6) odsetki za nieterminowe przekazywanie udziałów, dotacji  i subwencji, o
     których mowa w pkt  1-3.
2. Dochodami powiatu mogą być:
   1) subwencja wyrównawcza z budżetu państwa,
   2) dotacje celowe z budżetu państwa przekazywane na wykonanie czynności, o
     których mowa w art. 7 ust. 1,
   3) dotacje z państwowych funduszów celowych,
   4) dotacje celowe z budżetu państwa na zadania z zakresu administracji
     rządowej wykonywane przez powiat na mocy porozumień zawartych z organami
     administracji rządowej,
   5) dotacje celowe z budżetu województwa na zadania z zakresu samorządu
     województwa wykonywane przez powiat na mocy porozumień zawartych z
     województwem,
   6) spadki, zapisy i darowizny,
   7) odsetki od środków finansowych powiatu gromadzonych na rachunkach
     bankowych,
   8) odsetki i dywidendy od wniesionego kapitału,
   9) inne wpływy uzyskiwane na podstawie odrębnych przepisów.
3. Przekazywanie powiatowi, w drodze ustawy, nowych zadań wymaga zapewnienia
  środków finansowych koniecznych na ich realizację w postaci zwiększenia
  dochodów.
                                    Art. 57.
1. Subwencje dla powiatów ustalane są według zobiektywizowanych kryteriów
  określonych w odrębnej ustawie.
2. Zasady ustalania kwot subwencji dla powiatów oraz ich rozdziału między
  powiaty określa odrębna ustawa.
                                    Art. 58.
Wysokość kwoty subwencji wyrównawczej oraz zasady i kryteria jej rozdziału
określa odrębna ustawa.
                                    Art. 59.
1. Różnica między dochodami a wydatkami budżetu powiatu stanowi nadwyżkę lub
  niedobór budżetu powiatu.
2. Uchwała budżetowa powiatu określa przeznaczenie nadwyżki lub źródła pokrycia
  niedoboru budżetu powiatu.
3. Zasady zaciągania przez organy powiatu kredytów i pożyczek na pokrywanie
  występujących w ciągu roku budżetowego niedoborów lub na sfinansowanie
  wydatków nie znajdujących pokrycia w planowanych rocznych dochodach określa
  odrębna ustawa.
4. Zasady emisji obligacji powiatowych określa odrębna ustawa.
                                    Art. 60.
1. Za prawidłowe wykonanie budżetu powiatu odpowiada zarząd powiatu.
2. Zarządowi powiatu przysługuje wyłączne prawo:
   1) zaciągania  zobowiązań mających pokrycie w ustalonych w uchwale
     budżetowej kwotach wydatków, w ramach upoważnień udzielonych przez radę
     powiatu,
   2) emitowania papierów wartościowych, w ramach upoważnień udzielonych przez
     radę powiatu,
   3) dokonywania wydatków budżetowych,
   4) zgłaszania propozycji zmian w budżecie powiatu,
   5) dysponowania rezerwą budżetu powiatu,
   6) blokowania środków budżetowych, w przypadkach określonych ustawą.
                                    Art. 61.
Gospodarka środkami finansowymi znajdującymi się w dyspozycji powiatu jest
jawna. Wymóg jawności jest spełniany w szczególności przez:
   1) jawność debaty budżetowej,
   2) opublikowanie uchwały budżetowej oraz sprawozdań z wykonania budżetu
     powiatu,
   3) przedstawienie pełnego wykazu kwot dotacji celowych udzielanych z budżetu
     powiatu,
   4) ujawnienie sprawozdania zarządu z działań, o których mowa w art. 60 ust.
     2 pkt 1 i 2.
                                    Art. 62.
1. Bankową obsługę budżetu powiatu wykonuje bank wybrany przez radę powiatu w
  trybie określonym w ustawie z dnia 10 czerwca 1994 r. o zamówieniach
  publicznych (Dz.U. Nr 76, poz. 344 i Nr 130, poz. 645, z 1995 r. Nr 99, poz.
  488 oraz z 1997 r. Nr 123, poz. 777 i 778).
2. Zasady wykonywania obsługi bankowej określa umowa zawarta między zarządem
  powiatu a bankiem.
3. Zarząd powiatu może lokować wolne środki budżetowe na rachunkach w innych
  bankach bez konieczności uzyskania odrębnej zgody rady powiatu.
4. Zarząd powiatu może, w granicach upoważnień zamieszczonych w uchwale
  budżetowej, zaciągać kredyty bankowe w wybranych przez siebie bankach.
                                    Art. 63.
Dyspozycja środkami pieniężnymi powiatu jest oddzielona od jej kasowego
wykonania.
                                    Art. 64.
1. Kontrolę gospodarki finansowej powiatu sprawuje regionalna izba
  obrachunkowa.
2. Z zastrzeżeniem przepisów tego rozdziału do trybu uchwalania budżetu oraz
  gospodarki finansowej powiatu stosuje się przepisy odrębnej ustawy.
                                   Rozdział 7
                 Związki, stowarzyszenia i porozumienia powiatów
                                        
                                    Art. 65.
1. W celu wspólnego wykonywania zadań publicznych, w tym wydawania decyzji w
  indywidualnych sprawach z zakresu administracji publicznej, powiaty mogą
  tworzyć związki z innymi powiatami.
2. Uchwały o utworzeniu związku, przystąpieniu do związku lub wystąpieniu ze
  związku podejmują rady zainteresowanych powiatów.
3. Prawa i obowiązki powiatów uczestniczących w związku związane z wykonywaniem
  zadań przekazanych związkowi, przechodzą na związek z dniem ogłoszenia
  statutu związku.
4. Do związków powiatów stosuje się odpowiednio art. 38.
                                    Art. 66.
1. Związek wykonuje zadania publiczne w imieniu własnym i na własną
  odpowiedzialność.
2. Związek ma osobowość prawną.
 
                                    Art. 67.
1. Utworzenie związku wymaga przyjęcia jego statutu przez rady zainteresowanych
  powiatów bezwzględną większością głosów ustawowego składu rady powiatu.
2. Statut związku powinien określać:
   1) nazwę i siedzibę związku,
   2) członków i czas trwania związku,
   3) zadania związku,
   4) organy związku, ich strukturę, zakres i tryb działania,
   5) zasady korzystania z obiektów i urządzeń związku,
   6) zasady udziału w kosztach wspólnej działalności, zyskach i pokrywania
     strat związku,
   7) zasady przystępowania i występowania członków oraz zasady rozliczeń
     majątkowych,
   8) zasady likwidacji związku,
   9) tryb wprowadzania zmian w statucie związku,
  10) inne zasady określające współdziałanie.
   
                                    Art. 68.
1. Rejestr związków prowadzi minister właściwy do spraw administracji
  publicznej.
2. Związek nabywa osobowość prawną po zarejestrowaniu, z dniem ogłoszenia
  statutu.
3. Na decyzję o odmowie wpisania do rejestru przysługuje skarga do sądu
  administracyjnego.
4. Minister właściwy do spraw administracji publicznej określi, w drodze
  rozporządzenia, zasady i tryb prowadzenia rejestru związków powiatów oraz
  ogłaszania statutów związków.
                                    Art. 69.
1. Organem stanowiącym i kontrolnym  związku jest zgromadzenie związku, zwane
  dalej "zgromadzeniem".
2. W skład zgromadzenia wchodzi po dwóch reprezentantów powiatów
  uczestniczących w związku. Zasady reprezentacji powiatu w związku określa
  rada powiatu.
                                    Art. 70.
1. Uchwały zgromadzenia podejmowane są bezwzględną większością głosów
  statutowej liczby członków zgromadzenia.
2. Członek zgromadzenia może wnieść pisemny sprzeciw wraz z uzasadnieniem w
  stosunku do uchwały zgromadzenia w ciągu 7 dni od dnia jej podjęcia.
3. Wniesienie sprzeciwu wstrzymuje wykonanie uchwały i wymaga ponownego
  rozpatrzenia sprawy.
4. Sprzeciwu nie można zgłosić wobec uchwały podjętej w wyniku ponownego
  rozpatrzenia sprawy.
   
                                    Art. 71.
1. Organem wykonawczym związku jest zarząd.
2. Zarząd związku jest powoływany i odwoływany przez zgromadzenie spośród
  członków zgromadzenia.
3. O ile statut tak stanowi, dopuszczalny jest wybór członków zarządu spoza
  członków zgromadzenia w liczbie nie przekraczającej 13 składu zarządu
  związku.
                                    Art. 72.
1. Do gospodarki finansowej związku powiatów stosuje się odpowiednio przepisy o
  gospodarce finansowej powiatu.
2. Plan finansowy związku uchwala zgromadzenie związku.
                                    Art. 73.
1. Powiaty mogą zawierać porozumienia w sprawie powierzenia jednemu z nich
  prowadzenia zadań publicznych.
2. W zakresie nie uregulowanym treścią porozumienia do porozumień, o których
  mowa w ust. 1, stosuje się odpowiednio przepisy dotyczące związków powiatów.
                                    Art. 74.
Miasto na prawach powiatu może tworzyć związki i zawierać porozumienia komunalne
z gminami.
                                    Art. 75.
1. Powiaty mogą tworzyć stowarzyszenia, w tym również z gminami.
2. Do stowarzyszeń, o których mowa w ust. 1, stosuje się odpowiednio przepisy
  ustawy z dnia 7 kwietnia 1989 r. - Prawo o stowarzyszeniach (Dz.U. Nr 20,
  poz. 104, z 1990 r. Nr 14, poz. 86, z 1996 r. Nr 27, poz. 118 oraz z 1997 r.
  Nr 121, poz. 769).
                                        
                                   Rozdział 8
                        Nadzór nad działalnością powiatu
                                        
                                    Art. 76.
1. Nadzór nad działalnością powiatu sprawuje Prezes Rady Ministrów oraz
  wojewoda, a w zakresie spraw finansowych - regionalna izba obrachunkowa.
2. Organy nadzoru mogą wkraczać w działalność powiatu tylko w przypadkach
  określonych ustawami.
3. Nadzór nad związkiem powiatów sprawuje wojewoda właściwy dla siedziby
  związku.
                                    Art. 77.
Nadzór nad wykonywaniem zadań powiatu sprawowany jest na podstawie kryterium
zgodności z prawem.
                                        
                                    Art. 78.
1. Starosta zobowiązany jest do przedłożenia wojewodzie uchwał rady w ciągu 7
  dni od dnia ich podjęcia. Uchwały organów powiatu w sprawie wydania przepisów
  porządkowych podlegają przekazaniu niezwłocznie.
2. Starosta przedkłada regionalnej izbie obrachunkowej, na zasadach określonych
  w ust. 1, uchwałę budżetową, uchwałę w sprawie absolutorium dla zarządu oraz
  inne uchwały objęte zakresem nadzoru izby.
 
                                    Art. 79.
1. Uchwała organu powiatu sprzeczna z prawem jest nieważna. O nieważności
  uchwały w całości lub w części orzeka organ nadzoru w terminie nie dłuższym
  niż 30 dni od dnia jej doręczenia organowi nadzoru.
2. Organ nadzoru, wszczynając postępowanie w sprawie stwierdzenia nieważności
  uchwały, może wstrzymać jej wykonanie.
3. Rozstrzygnięcie nadzorcze powinno zawierać uzasadnienie faktyczne i prawne
  oraz pouczenie o dopuszczalności wniesienia skargi do sądu administracyjnego.
4. W przypadku nieistotnego naruszenia prawa organ nadzoru nie stwierdza
  nieważności uchwały, ograniczając się do wskazania, iż uchwałę wydano z
  naruszeniem prawa.
5. Przepisy Kodeksu postępowania administracyjnego stosuje się odpowiednio.
                                    Art. 80.
1. Jeżeli stwierdzenie nieważności dotyczy uchwały budżetowej, budżet w części
  objętej stwierdzeniem nieważności nie może być wykonywany do chwili
  rozstrzygnięcia sprawy przez sąd administracyjny. Przepisy art. 54 ust. 2 i 3
  stosuje się odpowiednio.
2. W sprawach określonych w ust. 1 sąd administracyjny wyznacza rozprawę nie
  później niż w ciągu 30 dni od dnia wpłynięcia sprawy do sądu.
                                    Art. 81.
1. Po upływie terminu, o którym mowa w art. 79 ust. 1, organ nadzoru nie może
  we własnym zakresie stwierdzić nieważności uchwały organu powiatu. W tym
  przypadku organ nadzoru może zaskarżyć uchwałę do sądu administracyjnego.
2. W przypadku, o którym mowa w ust. 1, wydanie postanowienia o wstrzymaniu
  wykonania uchwały należy do sądu.
                                    Art. 82.
1. Nie stwierdza się nieważności uchwały organu powiatu po upływie 1 roku od
  dnia jej podjęcia, chyba że uchybiono obowiązkowi przedłożenia uchwały w
  terminie, o którym mowa w art. 78 ust. 1.
2. Jeżeli nie stwierdzono nieważności uchwały z powodu upływu terminu
  określonego w ust. 1, a istnieją przesłanki stwierdzenia nieważności, orzeka
  się o niezgodności uchwały z prawem. Przepisy Kodeksu postępowania
  administracyjnego co do skutków takiego orzeczenia stosuje się odpowiednio.
                                        
                                    Art. 83.
1. W razie rażącego naruszenia przez radę powiatu Konstytucji lub ustaw Sejm,
  na wniosek Prezesa Rady Ministrów, może w drodze uchwały rozwiązać radę
  powiatu. Rozwiązanie rady równoznaczne jest z rozwiązaniem wszystkich organów
  powiatu. Prezes Rady Ministrów wyznacza osobę, która do czasu wyboru nowych
  organów powiatu pełni funkcję tych organów.
2. Jeżeli naruszenia Konstytucji lub powtarzających się naruszeń ustaw dopuści
  się zarząd powiatu, wojewoda wzywa radę powiatu do zastosowania niezbędnych
  środków, a jeżeli wezwania nie odnoszą skutku, rozwiązuje zarząd. Do czasu
  wyborów funkcję zarządu i starosty pełni osoba wyznaczona przez wojewodę.
                                    Art. 84.
1. W razie nie rokującego nadziei na szybką poprawę i przedłużającego się braku
  skuteczności w wykonywaniu zadań publicznych przez organy powiatu, Prezes
  Rady Ministrów może zawiesić organy powiatu i ustanowić zarząd komisaryczny
  na okres do 2 lat, nie dłużej jednak niż do wyboru zarządu przez radę
  kolejnej kadencji.
2. Zawieszenie organów powiatu i ustanowienie zarządu komisarycznego może
  nastąpić po uprzednim przedstawieniu zarzutów organom powiatu i wezwaniu ich
  do niezwłocznego  przedłożenia programu poprawy sytuacji powiatu oraz po
  wysłuchaniu opinii sejmiku województwa.
3. Komisarza rządowego powołuje Prezes Rady Ministrów na wniosek wojewody,
  zaopiniowany przez sejmik województwa.
4. Komisarz rządowy przejmuje wykonywanie zadań i kompetencji organów powiatu.
                                    Art. 85.
1. Rozstrzygnięcia organu nadzorczego dotyczące powiatu, w tym rozstrzygnięcia,
  o których mowa w art. 83 ust. 2 i art. 84 ust. 1, podlegają zaskarżeniu do
  sądu administracyjnego z powodu niezgodności z prawem w terminie 30 dni od
  dnia ich doręczenia.
2. Przepis ust. 1 stosuje się odpowiednio do rozstrzygnięć dotyczących organów
  związków i porozumień powiatów.
3. Do złożenia skargi uprawniony jest powiat lub związek powiatów, którego
  interes prawny, uprawnienie albo kompetencja zostały naruszone. Podstawą do
  wniesienia skargi jest uchwała zarządu powiatu lub odpowiedniego organu
  związku powiatów.
4. Do postępowania w sprawach, o których mowa w ust. 1 i 2, stosuje się
  odpowiednio przepisy o zaskarżaniu do sądu administracyjnego decyzji w
  indywidualnych sprawach z zakresu administracji publicznej.
5. Rozstrzygnięcia nadzorcze stają się prawomocne z upływem terminu do
  wniesienia skargi albo z dniem oddalenia lub odrzucenia skargi przez sąd.
                                    Art. 86.
Postępowanie sądowe, o którym mowa w artykułach poprzedzających, jest wolne od
opłat sądowych.
                                        
                                    Art. 87.
1. Każdy, czyj interes prawny lub uprawnienie zostały naruszone uchwałą podjętą
  przez organ powiatu w sprawie z zakresu administracji publicznej, może, po
  bezskutecznym wezwaniu do usunięcia naruszenia, zaskarżyć uchwałę do sądu
  administracyjnego.
2. Przepisu ust. 1 nie stosuje się, jeżeli w sprawie orzekał już sąd
  administracyjny i skargę oddalił.
3. Skargę na uchwałę, o której mowa w ust. 1, można wnieść do sądu
  administracyjnego w imieniu własnym lub reprezentując grupę mieszkańców
  powiatu, którzy na to wyrażą pisemną zgodę.
4. W sprawie wezwania do usunięcia naruszenia stosuje się przepisy o terminach
  załatwiania spraw w postępowaniu administracyjnym.
                                    Art. 88.
1. Przepisy art. 87 stosuje się odpowiednio, gdy organ powiatu nie wykonuje
  czynności nakazanych prawem albo przez podejmowane czynności prawne lub
  faktyczne narusza prawa osób trzecich.
2. W przypadkach, o których mowa w ust. 1, sąd administracyjny może nakazać
  organowi nadzoru wykonanie niezbędnych czynności na rzecz skarżącego, na
  koszt i ryzyko powiatu.
                                    Art. 89.
Przepisów tego rozdziału nie stosuje się do decyzji indywidualnych w sprawach z
zakresu administracji publicznej, wydawanych przez organy powiatów oraz związki
powiatów. Kontrolę instancyjną w tym zakresie oraz nadzór pozainstancyjny, a
także kontrolę sprawowaną przez sąd określają odrębne przepisy.
                                        
                                    Art. 90.
Przepisy tego rozdziału mają zastosowanie również do związków i porozumień, o
których mowa w ustawie.
                                   Rozdział 9
                            Miasta na prawach powiatu
                                        
                                    Art. 91.
1. Miastem na prawach powiatu jest miasto liczące więcej niż 100 000
  mieszkańców oraz miasto, które przestało być siedzibą wojewody z dniem 31
  grudnia 1998 r.
2. Na wniosek właściwej rady miejskiej miasta, które przestało być siedzibą
  wojewody z dniem 31 grudnia 1998 r., Rada Ministrów odstępuje od nadania temu
  miastu statusu miasta na prawach powiatu.
3. Rada Ministrów może:
   1) odstąpić od nadania  miastu liczącemu więcej niż 100 000 mieszkańców praw
     powiatu, jeżeli nadanie tego prawa mogłoby ograniczyć wspólnotom
     samorządowym wchodzącym w skład dotychczasowego powiatu, dostęp do usług
     publicznych o charakterze powiatowym,
   2) nadać, na wniosek właściwej rady miejskiej, miastu liczącemu mniej niż
     100 000 mieszkańców prawa powiatu, jeżeli miasto to ma niezbędną
     infrastrukturę do wykonywania zadań powiatowych, a nadanie tego prawa nie
     ograniczy wspólnotom samorządowym wchodzącym w skład dotychczasowego
     powiatu, dostępu do usług publicznych o charakterze powiatowym.
4. W sprawach, o których mowa w ust. 3, Rada Ministrów rozstrzyga po zapoznaniu
  się z opiniami zainteresowanych rad gmin, rady powiatu oraz właściwego
  sejmiku województwa. Nie dotyczy to pierwszego podziału administracyjnego
  kraju na powiaty.
5. Ilekroć w przepisach jest mowa o powiecie, rozumie się przez to również
  miasto na prawach powiatu.
                                    Art. 92.
1. Funkcje organów powiatu w miastach na prawach powiatu sprawuje:
   1) rada miasta,
   2) zarząd miasta.
2. Miasta na prawach powiatu wykonują zadania powiatu na zasadach określonych w
  tej ustawie.
3. Nazwę, skład, liczebność oraz zasady i tryb działania organów miasta na
  prawach powiatu określa ustawa o samorządzie terytorialnym.
                                   Rozdział 10
                                 Przepis końcowy
                                        
                                    Art. 93.
Ustawa wchodzi w życie w terminie i na zasadach określonych w odrębnej ustawie,
z wyjątkiem przepisu art. 3, który wchodzi w życie z dniem ogłoszenia ustawy.
                                        
