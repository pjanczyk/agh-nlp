



Dz.U. z 2003 r. Nr 208, poz. 2019
                                        
                                        
                                        
                                        
                                        
                                   U S T A W A
                         z dnia 30 października 2003 r.
                                        
                         o zmianie ustawy o kosmetykach
                                        
                                        
                                     Art. 1.
W ustawie z dnia 30 marca 2001 r. o kosmetykach (Dz.U. Nr 42, poz. 473 oraz z
2003 r. Nr 73, poz. 659) wprowadza się następujące zmiany:
1) w art. 2 ust. 1 otrzymuje brzmienie:
   "1. W rozumieniu ustawy kosmetykiem jest każda substancja lub preparat
     przeznaczone do zewnętrznego kontaktu z ciałem człowieka: skórą, włosami,
     wargami, paznokciami, zewnętrznymi narządami płciowymi, zębami i błonami
     śluzowymi jamy ustnej, których wyłącznym lub podstawowym celem jest
     utrzymanie ich w czystości, pielęgnowanie, ochrona, perfumowanie, zmiana
     wyglądu ciała lub ulepszenie jego zapachu.";
2) w art. 3:
   a) pkt 1 i 2 otrzymują brzmienie:
      "1) producent - przedsiębiorcę, który wytwarza lub wprowadza kosmetyk do
        obrotu, a także jego przedstawiciela, oraz każdą osobę, która występuje
        jako wytwórca, umieszczając na produkcie lub do niego dołączając swoje
        nazwisko, nazwę, znak towarowy bądź inne odróżniające oznaczenie; za
        producenta uważa się także importera,
     2) wprowadzenie do obrotu - odpłatne lub nieodpłatne przekazanie kosmetyku
       po raz pierwszy przez producenta użytkownikowi bądź przedsiębiorcy
       uczestniczącemu w obrocie handlowym,",
   b) po pkt 8 kropkę zastępuje się przecinkiem oraz dodaje się pkt 9 i 10 w
     brzmieniu:
      "9) partia kosmetyku - partię towaru paczkowanego w  rozumieniu ustawy z
         dnia 6 września 2001 r. o  towarach paczkowanych (Dz.U. Nr 128, poz.
         1409),
      10) funkcja kosmetyku - określenie wskazujące na przeznaczenie lub
         zastosowanie kosmetyku.";
3) w art. 6 ust. 2 otrzymuje brzmienie:
   "2. Oznakowanie opakowania jednostkowego kosmetyku, z  zastrzeżeniem ust. 3,
      umieszczone na pojemniku i opakowaniu jednostkowym zewnętrznym zawiera
      następujące informacje:
     1) nazwę handlową kosmetyku,
     2) imię i nazwisko lub nazwę i adres producenta, a także nazwę państwa,
       jeżeli kosmetyk jest produkowany poza terytorium Rzeczypospolitej
       Polskiej i państw członkowskich Unii Europejskiej; informacje te mogą
       być skrócone, pod warunkiem, że umożliwiają identyfikację producenta,
     3) ilość nominalną kosmetyku w opakowaniu w jednostkach masy lub objętości
       w momencie pakowania, z wyjątkiem oznakowania:
        a) opakowań zawierających mniej niż 5 gramów lub 5 mililitrów,
        b) bezpłatnych próbek i opakowań jednorazowego użytku,
        c) stosowanych zwyczajowo opakowań zbiorczych, na których nie podaje
          się masy i objętości, jeżeli informacje te znajdują się na
          opakowaniach jednostkowych umieszczonych w tych opakowaniach
          zbiorczych; przy czym opakowania zbiorcze muszą zawierać czytelną
          informację o liczbie opakowań jednostkowych, chyba że liczba opakowań
          jednostkowych jest dobrze widoczna z zewnątrz lub wyroby są
          sprzedawane pojedynczo,
     4) termin trwałości, do którego kosmetyk przechowywany we wskazanych przez
       producenta warunkach zachowuje w pełni swoje właściwości i odpowiada
       wymaganiom określonym w art. 4 ust. 1; termin trwałości określa się
       wyrazami "najlepiej zużyć przed końcem" i następującymi po nich
       oznaczeniem odpowiednio miesiąca i roku lub informacją o miejscu jego
       umieszczenia; jeżeli jest to niezbędne ze względu na właściwość
       kosmetyku, należy wskazać warunki zapewniające jego przydatność do
       użycia; podanie terminu trwałości nie jest wymagane, jeżeli minimalny
       okres przydatności kosmetyku do użycia wynosi więcej niż 30 miesięcy,
     5) szczególne ostrzeżenia przy stosowaniu kosmetyku, jeżeli kosmetyk jest
       przeznaczony do stosowania przez osoby wykorzystujące ten kosmetyk w
       ramach wykonywanego zawodu zgodnie z jego przeznaczeniem - dodatkowo
       inne konieczne ostrzeżenia,
     6) numer partii lub inne dane pozwalające na identyfikację partii
       kosmetyku,
     7) funkcję kosmetyku, jeżeli nie wynika ona jednoznacznie z  jego
       prezentacji,
     8) wykaz składników określonych zgodnie z nazwami przyjętymi w
       Międzynarodowym Nazewnictwie Składników Kosmetycznych (INCI),
       poprzedzony wyrazem "składniki", obejmujący:
        a) składniki w malejącym porządku według masy w  momencie ich
          dodawania, przy czym składniki w  stężeniach poniżej 1% mogą być
          wymienione w  dowolnej kolejności po składnikach w stężeniach
          większych niż 1%,
        b) kompozycje zapachowe i aromatyczne określone wyrazem "zapach" lub
          "aromat" lub ich odpowiednimi nazwami przyjętymi w INCI,
        c) numery barwników, które mogą być wymieniane po innych składnikach w
          dowolnej kolejności, zgodnie z  ich numerami określonymi w liście
          barwników dozwolonych do stosowania w kosmetykach; w  przypadku
          kosmetyków sprzedawanych w wielu odcieniach kolorów, po oznaczeniu
          znakiem graficznym "+/-" jest dopuszczalne wymienienie wszystkich
          barwników.";
4) art. 8 otrzymuje brzmienie:
     "Art. 8. 1. Tworzy się krajowy system informowania o  kosmetykach
             wprowadzonych do obrotu, zwany dalej "krajowym systemem".
         2. W krajowym systemie są gromadzone dane o kosmetykach i informacje o
           przypadkach zachorowań spowodowanych użyciem tych kosmetyków.
         3. Lekarz, który rozpoznaje przypadek zachorowania spowodowany użyciem
           kosmetyku, jest obowiązany do niezwłocznego przekazania do krajowego
           systemu informacji o przypadku takiego zachorowania.
         4. Producent jest obowiązany przed dniem wprowadzenia kosmetyku do
           obrotu przekazać do krajowego systemu dane obejmujące:
           1) nazwę handlową kosmetyku i jego kategorię,
           2) imię i nazwisko lub nazwę i adres producenta zgłaszającego
             kosmetyk,
           3) adres miejsca udostępniania dokumentów zawierających informacje,
             o których mowa w  art. 11; producent wskazuje miejsce udostępniania
             dokumentów na terytorium Rzeczypospolitej Polskiej lub na
             terytorium jednego z państw członkowskich Unii Europejskiej.
         5. Producent jest obowiązany zgłaszać do krajowego systemu wszelkie
           zmiany danych, o których mowa w ust. 4, w  odniesieniu do kosmetyku
           znajdującego się już w  obrocie.";
5) art. 9 otrzymuje brzmienie:
      "Art. 9. 1. Krajowy system prowadzi Główny Inspektor Sanitarny lub
             upoważniona przez niego jednostka organizacyjna.
         2. Minister właściwy do spraw zdrowia określi, w drodze
           rozporządzenia, wzór formularzy przekazania danych o kosmetyku i
           przypadkach zachorowań spowodowanych użyciem kosmetyku oraz sposób
           gromadzenia ich w krajowym systemie, z uwzględnieniem wymagań
           technicznych niezbędnych do przetworzenia otrzymanych informacji.";
6) w art. 10 ust. 1 otrzymuje brzmienie:
   "1. Dane zawarte w krajowym systemie są udostępniane organom Państwowej
     Inspekcji Sanitarnej.";
7) w art. 11:
   a) ust. 1 otrzymuje brzmienie:
     "1. Producent jest obowiązany udostępniać do celów kontroli, w miejscu
       wskazanym stosownie do art. 8 ust. 4 pkt 3, udokumentowane informacje
       obejmujące:
         1) ilościowy i jakościowy skład kosmetyku, a w przypadku kompozycji
           zapachowych i aromatycznych jej nazwę lub numer kompozycji oraz imię
           i nazwisko lub nazwę oraz adres dostawcy poszczególnych składników
           kosmetyku,
         2) specyfikację fizykochemiczną i mikrobiologiczną surowców i gotowego
           kosmetyku oraz kryteria kontroli czystości mikrobiologicznej
           kosmetyku,
         3) opis metody produkcji zgodnej z dobrą praktyką produkcji,
         4) ocenę wpływu kosmetyku na bezpieczeństwo zdrowia ludzi,
           przygotowaną z uwzględnieniem charakterystyki toksykologicznej
           składników, ich struktury chemicznej i  stopnia kontaktu z ciałem
           człowieka, a także nazwisko i adres osoby odpowiedzialnej za tę
           ocenę,
         5) istniejące dane o niepożądanych skutkach dla zdrowia ludzi
           powstałych w następstwie stosowania kosmetyku,
         6) udokumentowane wyniki badań działania kosmetyku, jeżeli jest to
           uzasadnione deklarowanym rodzajem działania kosmetyku.",
   b) po ust. 1 dodaje się ust. 1a w brzmieniu:
      "1a. Osoba, o której mowa w ust. 1 pkt 4, musi posiadać wykształcenie
         wyższe i kwalifikacje zawodowe w zakresie, w którym dokonuje oceny.",
   c) uchyla się ust. 3;
8) w art. 13:
   a) ust. 1 otrzymuje brzmienie:
     "1. Nadzór nad przestrzeganiem przepisów ustawy sprawuje na zasadach i w
       trybie określonym w odrębnych przepisach Państwowa Inspekcja Sanitarna
       oraz w zakresie znakowania, zafałszowań i prawidłowości obrotu Inspekcja
       Handlowa.",
   b) uchyla się ust. 5;
9) w art. 14:
   a) ust. 1 otrzymuje brzmienie:
     "1. Kto, bez zgłoszenia do krajowego systemu, wprowadza kosmetyk do obrotu
        - podlega karze grzywny.",
   b) po ust. 1 dodaje się ust. 1a w brzmieniu:
     "1a. Kto wprowadza do obrotu kosmetyk po upływie terminu trwałości
         -  podlega karze grzywny.".
                                     Art. 2.
Do czasu zakończenia procesu akredytacji laboratoriów na podstawie przepisów
ustawy z dnia 30 sierpnia 2002 r. o systemie oceny zgodności (Dz.U. Nr 166, poz.
1360 oraz z 2003 r. Nr 80, poz. 718, Nr 130, poz. 1188 i Nr 170, poz. 1652),
badania laboratoryjne, o których mowa w art. 13 ust. 2 ustawy, o której mowa w
art. 1, wykonują laboratoria Państwowej Inspekcji Sanitarnej.
                                     Art. 3.
Dotychczasowe przepisy wykonawcze wydane na podstawie art. 9 ust. 2 ustawy, o
której mowa w art. 1, zachowują moc do czasu wydania nowych przepisów
wykonawczych na podstawie art. 9 ust. 2 ustawy, o której mowa w  art. 1, w
brzmieniu nadanym niniejszą ustawą, nie dłużej niż przez okres 6 miesięcy od
dnia wejścia w życie ustawy.
                                     Art. 4.
Ustawa wchodzi w życie po upływie 14 dni od dnia ogłoszenia.
                                        
                                       
