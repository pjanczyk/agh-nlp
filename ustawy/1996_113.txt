



Dz.U. z 1996 r. Nr 25, poz. 113                                    
                                    
                                USTAWA
                       z dnia 18 stycznia 1996 r.
                                    
                          o kulturze fizycznej
                                    
                                    
                                    
                               Rozdział 1
                            Przepisy ogólne
                                    
                                Art. 1.
 1. Kultura fizyczna jest częścią kultury narodowej, chronionej przez prawo. 
   Obywatele, bez względu na wiek, płeć, wyznanie, rasę oraz stopień i rodzaj
   niepełnosprawności - korzystają z równego prawa do różnych form 
   kultury fizycznej.
 2. Ustawa określa zasady działalności w sferze kultury fizycznej, a także zadania
   organów administracji rządowej i samorządu terytorialnego, stowarzyszeń
   kultury fizycznej i ich związków oraz innych podmiotów w zakresie 
   zapewnienia prawidłowej realizacji procesu wychowania fizycznego, uprawiania
   sportu i rekreacji ruchowej oraz prowadzenia rehabilitacji ruchowej.
                                Art. 2.
 1. Podstawowymi celami kultury fizycznej jest dbałość o prawidłowy rozwój 
   psychofizyczny i zdrowie wszystkich obywateli.
 2. Cele, o których mowa w ust. 1, realizowane są w szczególności poprzez:
   1) wychowanie fizyczne,
   2) sport,
   3) rekreację ruchową,
   4) rehabilitację ruchową.
   
                                Art. 3.
W rozumieniu niniejszej ustawy:
   1) kulturą fizyczną jest wiedza, wartości, zwyczaje, działania podejmowane 
     dla zapewnienia rozwoju psychofizycznego, wychowania, doskonalenia 
     uzdolnień i sprawności fizycznej człowieka, a także dla zachowania oraz 
     przywracania jego zdrowia,
   2) wychowanie fizyczne jest procesem kształtującym harmonijny rozwój 
     psychofizyczny dzieci i młodzieży,
   3) sport jest formą aktywności człowieka, mającą na celu doskonalenie jego
     sił psychofizycznych, indywidualnie lub zbiorowo, według reguł 
     umownych,
   4) sport wyczynowy jest formą działalności człowieka, podejmowaną dobrowolnie,
     w drodze rywalizacji, dla uzyskania maksymalnych wyników 
     sportowych,
   5) sport profesjonalny jest rodzajem sportu wyczynowego, uprawianym w 
     celach zarobkowych,
   6) zawodnikiem jest osoba uprawiająca amatorsko albo profesjonalnie 
     określoną dyscyplinę sportu i uczestnicząca we współzawodnictwie sportowym,
   7) współzawodnictwo sportowe jest indywidualną lub zbiorową rywalizacją 
     osób zmierzających, zwłaszcza w trakcie zawodów sportowych, do pokonania
     czasu, przestrzeni, przeszkód lub przeciwnika,
   8) rekreacja ruchowa jest formą aktywności fizycznej, podejmowaną dla 
     wypoczynku i odnowy sił psychofizycznych,
   9) rehabilitacja ruchowa jest procesem mającym na celu przywrócenie, 
     poprawę lub utrzymanie psychofizycznej sprawności osób czasowo lub 
     trwale niepełnosprawnych za pomocą specjalnych zabiegów i ćwiczeń 
     fizycznych - w oparciu o wiedzę medyczną.
   
                                Art. 4.
Organy administracji rządowej i samorządu terytorialnego tworzą warunki 
prawno-organizacyjne i ekonomiczne dla rozwoju kultury fizycznej.
                               Rozdział 2
               Struktura organizacyjna kultury fizycznej
                                    
                                Art. 5.
 1. Centralnym organem administracji rządowej w zakresie kultury fizycznej 
   jest Prezes Urzędu Kultury Fizycznej i Turystyki.
 2. Zadania Prezesa Urzędu Kultury Fizycznej i Turystyki oraz sposób ich realizacji
   określa ustawa.
 3. Zadania państwa w zakresie kultury fizycznej na terenie województwa realizuje
   wojewoda, jeżeli nie są one zastrzeżone do właściwości innych organów.
 4. Gmina realizuje zadania w zakresie kultury fizycznej jako zadania własne.
 
                                Art. 6.
 1. Podstawową jednostką organizacyjną realizującą cele i zadania w zakresie 
   kultury fizycznej jest klub sportowy.
 2. Kluby sportowe, uczestniczące we współzawodnictwie sportowym, tworzone
   są w formie:
   1) stowarzyszeń, zwanych dalej "stowarzyszeniami kultury fizycznej",
   2) spółek akcyjnych, zwanych dalej "sportowymi spółkami akcyjnymi".
 3. Kluby sportowe, które nie uczestniczą we współzawodnictwie sportowym, 
   mogą być tworzone w innych, niż wymienione w ust. 2, przewidzianych 
   prawem formach organizacyjnych.
 
                                Art. 7.
 1. Szczególnym rodzajem klubu sportowego jest uczniowski klub sportowy.
 2. Uczniowski klub sportowy działa na zasadach przewidzianych w ustawie z 
   dnia 7 kwietnia 1989 r. - Prawo o stowarzyszeniach (Dz. U. Nr 20, poz. 
   104 i z 1990 r. Nr 14, poz. 86), z wyłączeniem przepisów dotyczących rejestracji.
 3. Członkami uczniowskiego klubu sportowego mogą być w szczególności 
   uczniowie, rodzice i nauczyciele.
 4. Uczniowskie kluby sportowe podlegają wpisowi do ewidencji, prowadzonej 
   przez wojewodów właściwych ze względu na siedzibę klubów.
 5. Uczniowskie kluby sportowe posiadają osobowość prawną.
 
                                Art. 8.
 1. Kluby sportowe, o których mowa w art. 6 ust. 2, w liczbie co najmniej 
   trzech mogą zakładać związki klubów, zwane dalej "związkami sportowymi".
 2. Członkami wspierającymi związku sportowego mogą być również kluby, o 
   których mowa w art. 6 ust. 3, oraz inne osoby prawne i jednostki organizacyjne,
   których celem jest działalność w zakresie kultury fizycznej.
 3. Do stowarzyszeń kultury fizycznej i związków sportowych stosuje się odpowiednio
   przepisy ustawy, o której mowa w art. 7 ust. 2, ze zmianami 
   wynikającymi z niniejszej ustawy.
                                    
                                Art. 9.
 1. Do podstawowych zadań związków sportowych należy w szczególności:
   1) prowadzenie działalności w zakresie sportu i rekreacji ruchowej,
   2) organizowanie zawodów, imprez sportowych i rekreacyjnych,
   3) prowadzenie działalności wychowawczej i popularyzatorskiej w zakresie 
     kultury fizycznej,
   4) szkolenie oraz doskonalenie kadr trenersko-instruktorskich,
   5) wspieranie działalności uczniowskich klubów sportowych.
 2. Szczegółowe zadania związków sportowych oraz sposób ich realizacji określają
   statuty związków sportowych.
 
                                Art. 10.
 1. Związkiem sportowym o zasięgu ogólnokrajowym, działającym tylko w jednej
   dyscyplinie lub dziedzinie sportu, jest polski związek sportowy.
 2. W danej dyscyplinie lub dziedzinie sportu może działać tylko jeden polski 
   związek sportowy.
 3. Przepisu ust. 2 nie stosuje się do związków sportowych zrzeszających sportowców
   niepełnosprawnych.
 4. Polski związek sportowy może być utworzony jedynie za zezwoleniem Prezesa
   Urzędu Kultury Fizycznej i Turystyki, który zatwierdza statut związku 
   oraz wszelkie jego zmiany.
 5. Do zadań polskiego związku sportowego należy w szczególności:
   1) organizacja i realizacja współzawodnictwa sportowego,
   2) nadawanie klubom sportowym licencji uprawniających do udziału we 
     współzawodnictwie sportowym,
   3) reprezentowanie, z zastrzeżeniem art. 11 ust. 1, sportu polskiego w 
     międzynarodowych organizacjach sportowych oraz organizowanie udziału
     w międzynarodowym współzawodnictwie sportowym,
   4) przygotowywanie kadry narodowej do uczestnictwa w międzynarodowym
     współzawodnictwie sportowym.
 6. Prezes Urzędu Kultury Fizycznej i Turystyki określa, w drodze zarządzenia,
   wykaz dyscyplin i dziedzin sportu, w których mogą działać polskie 
   związki sportowe, oraz szczegółowe warunki i tryb udzielania zezwoleń, o 
   których mowa w ust. 4.
                                    
                                Art. 11.
 1. Polski Komitet Olimpijski jest związkiem stowarzyszeń i innych osób 
   prawnych, działającym na podstawie Prawa o stowarzyszeniach, w celu zapewnienia
   udziału reprezentacji kraju w igrzyskach olimpijskich, propagowania
   zasad olimpizmu, reprezentowania polskiego sportu w Międzynarodowym
   Komitecie Olimpijskim oraz wobec narodowych komitetów olimpijskich
   i innych międzynarodowych organizacji.
 2. Polski Komitet Olimpijski ustala skład reprezentacji kraju na igrzyska 
   olimpijskie.
 3. Polski Komitet Olimpijski ma wyłączne prawo wykorzystywania i używania 
   symboliki olimpijskiej określonej w Karcie Olimpijskiej oraz nazw "Igrzyska
   Olimpijskie" i "Komitet Olimpijski".
                                    
                                Art. 12.
 1. W celu zapewnienia udziału reprezentacji polskich sportowców niepełnosprawnych
   w igrzyskach paraolimpijskich oraz reprezentowania kraju w 
   Międzynarodowym Komitecie Paraolimpijskim może zostać utworzony Polski
   Komitet Paraolimpijski.
 2. Polski Komitet Paraolimpijski jest związkiem stowarzyszeń i innych osób 
   prawnych, których celem statutowym jest organizacja, upowszechnianie 
   oraz działalność na rzecz rozwoju sportu osób niepełnosprawnych.
 
                                Art. 13.
 1. Stowarzyszenie kultury fizycznej oraz związek sportowy podlega wpisowi 
   do rejestru stowarzyszeń kultury fizycznej i związków sportowych.
 2. Organem rejestrowym stowarzyszeń kultury fizycznej i związków sportowych
   jest właściwy ze względu na ich siedzibę sąd wojewódzki, zwany dalej 
   "sądem rejestrowym".
 3. Stowarzyszenie kultury fizycznej oraz związek sportowy uzyskują osobowość
   prawną z chwilą uprawomocnienia się postanowienia o zarejestrowaniu.
 4. Organem rejestrowym polskich związków sportowych oraz stowarzyszeń 
   kultury fizycznej o zasięgu ogólnokrajowym jest Sąd Wojewódzki dla miasta
   stołecznego Warszawy.
 5. Do wniosku o zarejestrowanie polskiego związku sportowego należy dołączyć
   dowód zezwolenia i zatwierdzenia statutu związku przez Prezesa 
   Urzędu Kultury Fizycznej i Turystyki.
 6. Minister Sprawiedliwości określa, w drodze rozporządzenia, wzór i sposób 
   prowadzenia rejestru, o którym mowa w ust. 1.
                                    
                                Art. 14.
Sąd rejestrowy odmawia zarejestrowania stowarzyszenia kultury fizycznej lub 
związku sportowego, jeżeli jego założenie byłoby sprzeczne z ustawą lub nie 
spełnia określonych prawem warunków.
                                Art. 15.
 1. Organem nadzorującym działalność stowarzyszeń kultury fizycznej oraz 
   związków sportowych jest wojewoda właściwy ze względu na ich siedzibę, z 
   zastrzeżeniem ust. 2.
 2. Organem nadzorującym działalność polskich związków sportowych i związków
   sportowych o zasięgu ogólnokrajowym działających w wielu dyscyplinach
   lub dziedzinach sportu jest Prezes Urzędu Kultury Fizycznej i Turystyki.
 3. Organ nadzorujący może dokonywać kontroli działalności stowarzyszenia 
   kultury fizycznej i związku sportowego.
 
                                Art. 16.
Jeżeli działalność stowarzyszenia kultury fizycznej lub związku sportowego jest 
niezgodna z prawem lub narusza postanowienia statutu, organ nadzorujący 
może:
   1) zażądać usunięcia w określonym terminie dostrzeżonego uchybienia,
   2) udzielić władzom stowarzyszenia kultury fizycznej lub związku sportowego
     ostrzeżenia,
   3) zawiesić w czynnościach poszczególnych członków władz stowarzyszenia 
     kultury fizycznej lub związku sportowego,
   4) wystąpić do sądu o zastosowanie jednego ze środków, o których mowa 
     w art. 17.
   
                                Art. 17.
 1. Sąd na wniosek organu nadzorującego może w drodze postanowienia:
   1) zawiesić wykonanie uchwały lub decyzji niezgodnej z prawem oraz zażądać
     jej uchylenia, a w razie nieuchylenia w wyznaczonym terminie - 
     uchylić taką uchwałę lub decyzję,
   2) zawiesić w czynnościach władze stowarzyszenia kultury fizycznej lub 
     związku sportowego i wyznaczyć kuratora do czasu wyboru nowych 
     władz,
   3) zawiesić działalność stowarzyszenia kultury fizycznej lub związku sportowego
     na okres nie dłuższy niż rok,
   4) rozwiązać stowarzyszenie kultury fizycznej lub związek sportowy, jeżeli 
     swoją działalnością w sposób rażący narusza przepisy prawa lub postanowienia
     statutu, i wykreślić je z rejestru.
 2. Kurator, o którym mowa w ust. 1 pkt 2, obowiązany jest do zwołania w 
   terminie 3 miesięcy walnego zebrania członków w celu wyboru nowych 
   władz stowarzyszenia kultury fizycznej lub związku sportowego. Do tego 
   czasu kuratorowi przysługują statutowe uprawnienia władz stowarzyszenia 
   kultury fizycznej lub związku sportowego.
 
                                Art. 18.
W razie rozwiązania stowarzyszenia kultury fizycznej lub związku sportowego, 
sąd zarządza jego likwidację oraz, w przypadku braku stosownych postanowień 
statutu lub uchwały walnego zebrania członków, określa przeznaczenie jego 
majątku. 
                               Rozdział 3
                          Wychowanie fizyczne
                                    
                                Art. 19.
 1. Przedszkola, szkoły, placówki oświatowo - wychowawcze oraz szkoły wyższe
   działające w systemie dziennym obowiązane są do prowadzenia zajęć 
   wychowania fizycznego.
 2. W ramowych planach nauczania szkół podstawowych i w pierwszych 
   dwóch latach nauki w szkołach ponadpodstawowych zapewnia się 5 godzin 
   lekcyjnych obowiązkowych zajęć wychowania fizycznego w ciągu tygodnia, 
   z zastrzeżeniem art. 61.
 3. Zajęcia, o których mowa w ust. 1, prowadzone są również w jednostkach 
   organizacyjnych podległych Ministrom Obrony Narodowej i Spraw Wewnętrznych
   oraz Szefowi Obrony Cywilnej Kraju.
 4. Prezes Urzędu Kultury Fizycznej i Turystyki w porozumieniu z Ministrami 
   Obrony Narodowej i Spraw Wewnętrznych określa, w drodze zarządzenia, 
   wzorcowy program zajęć dla jednostek organizacyjnych, o których mowa w 
   ust. 3.
 
                                Art. 20.
W celu kształcenia młodzieży o szczególnych uzdolnieniach sportowych oraz 
odpowiednich warunkach zdrowotnych mogą być tworzone szkoły lub klasy z 
rozszerzonym programem wychowania fizycznego, szkoły lub klasy sportowe 
albo szkoły mistrzostwa sportowego.
                                    
                               Rozdział 4
                                 Sport
                                    
                                Art. 21.
Uprawianie sportu jest dobrowolne i odbywa się zgodnie z przepisami niniejszej
ustawy, postanowieniami statutów i regulaminów związków sportowych 
oraz sportowych organizacji międzynarodowych.
                                    
                                Art. 22.
 1. Sport uprawiać mogą zawodnicy posiadający status zawodnika profesjonalnego
   albo amatora.
 2. Zawodnikami posiadającymi status zawodnika profesjonalnego są osoby 
   uprawiające sport na podstawie umowy o pracę i otrzymujący za to wynagrodzenie.
 3. Zawodnicy posiadający status amatora mogą otrzymywać wyłącznie stypendium
   sportowe. Okres pobierania stypendium zalicza się do okresu zatrudnienia
   w rozumieniu przepisów o zatrudnieniu oraz przepisów o zaopatrzeniu
   emerytalnym.
 4. Stypendia sportowe dla członków kadry narodowej i olimpijskiej finansowane
   są ze środków budżetu państwa.
 5. Minister Pracy i Polityki Socjalnej w porozumieniu z Prezesem Urzędu 
   Kultury Fizycznej i Turystyki określa, w drodze rozporządzenia, zasady i 
   tryb zaliczania okresów pobierania stypendiów sportowych do okresów zatrudnienia.
 6. Prezes Urzędu Kultury Fizycznej i Turystyki określa, w drodze zarządzenia,
   zasady i tryb przyznawania, wstrzymywania i cofania oraz wysokość 
  stypendiów sportowych, o których mowa w ust. 4.
                                    
                                Art. 23.
 1. Osoby niepełnoletnie mogą być zawodnikami za zgodą swoich przedstawicieli
   ustawowych.
 2. Zasady uprawiania sportu przez osoby niepełnosprawne określają przepisy 
   statutów i regulaminów organizacji krajowych i międzynarodowych zajmujących
   się sportem osób niepełnosprawnych.
 3. Prezes Urzędu Kultury Fizycznej i Turystyki w porozumieniu z Ministrem 
   Edukacji Narodowej określa, w drodze zarządzenia, zasady współzawodnictwa
   sportowego dzieci i młodzieży.
 
                                Art. 24.
 1. Zawodnicy obowiązani są posiadać licencje, zezwalające na uprawianie 
   określonych dyscyplin sportu.
 2. Licencje przyznaje właściwy w danej dziedzinie lub dyscyplinie sportu polski
   związek sportowy.
 3. Prezes Urzędu Kultury Fizycznej i Turystyki, po zasięgnięciu opinii właściwych
   polskich związków sportowych, określa, w drodze zarządzenia, zasady
   przyznawania i pozbawiania licencji, o których mowa w ust. 1.
                                Art. 25.
 1. Podstawowymi obowiązkami zawodnika jest w szczególności:
   1) reprezentowanie kraju w międzynarodowych zawodach sportowych,
   2) aktywny udział w procesie szkoleniowym i we współzawodnictwie sportowym,
   3) poddawanie się obowiązkowym badaniom lekarskim,
   4) przestrzeganie regulaminów sportowych i zasad rywalizacji sportowej.
 2. Szczegółowe prawa i obowiązki zawodnika, w tym status zawodnika amatora
   i zawodnika posiadającego status zawodnika profesjonalnego, określa 
   właściwy polski związek sportowy.
 3. W przypadku nie wykonywania obowiązków określonych w ust. 1, zawodnik
   może ponosić odpowiedzialność dyscyplinarną na zasadach określonych
   w niniejszej ustawie, statutach i regulaminach stowarzyszeń kultury 
   fizycznej i związków sportowych oraz umowach o pracę.
 4. Zasady organizacji współzawodnictwa sportowego oraz, z zastrzeżeniem 
   art. 11 ust. 2, skład kadry narodowej w danej dyscyplinie lub dziedzinie 
   sportowej ustala właściwy polski związek sportowy w porozumieniu z Prezesem
   Urzędu Kultury Fizycznej i Turystyki
 5. Szkoła wyższa umożliwia studentowi, który jest zawodnikiem, uprawianie 
   sportu bez konieczności przerywania studiów. Warunki i tryb odbywania 
   studiów przez studenta będącego zawodnikiem, określają regulaminy studiów,
   ustalane zgodnie z odrębnymi przepisami.
                                    
                                Art. 26.
 1. Zawodnik nie może reprezentować jednocześnie w tej samej dyscyplinie 
   lub dziedzinie sportu więcej niż jednego klubu sportowego lub związku 
   sportowego.
 2. Przepis ust. 1 nie dotyczy zawodnika polskiego klubu, który uzyskał zgodę 
   na reprezentowanie innej organizacji sportowej, jeżeli przepisy międzynarodowych
   federacji sportowych i polskich związków sportowych dopuszczają
   taką możliwość.
 3. Zasady i tryb zmiany przynależności do klubu sportowego zawodników 
   ustala właściwy polski związek sportowy, po zasięgnięciu opinii Prezesa 
   Urzędu Kultury Fizycznej i Turystyki.
 
                                Art. 27.
 1. Kluby sportowe, z chwilą powołania zawodnika do kadry narodowej, obowiązane
   są umożliwić mu uczestniczenie w jej przygotowaniach oraz udział 
   w międzynarodowych zawodach sportowych.
 2. Organy administracji rządowej zapewniają warunki, środki dla szkolenia 
   sportowego oraz opiekę medyczną osobom należącym do kadry narodowej.
 3. W razie powołania zawodnika - członka kadry narodowej do odbycia zasadniczej
   służby w obronie cywilnej, warunki szkolenia sportowego i przygotowań
   do udziału w reprezentacji narodowej zapewnia mu podmiot, 
   który utworzył formację obrony cywilnej, w której zawodnik pełni służbę.
 4. W razie powołania zawodnika, o którym mowa w ust. 3, do pełnienia służby
   w formacjach uzbrojonych nie wchodzących w skład Sił Zbrojnych, warunki
   szkolenia sportowego i przygotowań do udziału w reprezentacji narodowej
   zapewnia minister, któremu podlega formacja.
 5. Minister Obrony Narodowej w porozumieniu z Prezesem Urzędu Kultury 
   Fizycznej i Turystyki określa, w drodze zarządzenia, warunki szkolenia 
   sportowego i przygotowań do udziału w reprezentacji narodowej zawodnika,
   o którym mowa w ust. 3, powołanego do czynnej służby wojskowej.
 
                                Art. 28.
 1. Zawodnikom, którzy osiągnęli wysokie wyniki sportowe we współzawodnictwie
   międzynarodowym lub krajowym, mogą być przyznawane wyróżnienia 
   i nagrody ze środków budżetu państwa.
 2. Prezes Urzędu Kultury Fizycznej i Turystyki określa, w drodze zarządzenia,
   rodzaje wyróżnień i wysokość nagród, o których mowa w ust. 1, oraz 
   zasady i tryb ich przyznawania.
                                    
                               Rozdział 5
                          Sport profesjonalny
                                    
                                Art. 29.
 1. Działalność w zakresie sportu profesjonalnego prowadzą sportowe spółki 
   akcyjne i polskie związki sportowe.
 2. Działalność w zakresie sportu profesjonalnego wymaga koncesji.
 3. Sportowe współzawodnictwo profesjonalne organizuje właściwy polski 
   związek sportowy.
 4. Uprawnienie, o którym mowa w ust. 3, polski związek sportowy może 
   przekazać, za zgodą Prezesa Urzędu Kultury Fizycznej i Turystyki, innym 
   podmiotom.
 
                                Art. 30.
 1. Organem właściwym do udzielania koncesji, o których mowa w art. 29 ust. 
   2, jest Prezes Urzędu Kultury Fizycznej i Turystyki.
 2. Warunkiem uzyskania koncesji jest przedłożenie programu działalności i 
   projektu budżetu przeznaczonego na finansowanie działalności w zakresie 
   sportu profesjonalnego.
 3. Za udzielenie koncesji pobiera się opłatę.
 4. Rada Ministrów określa, w drodze rozporządzenia, szczegółowe warunki, 
   zasady i tryb udzielania koncesji oraz wysokość opłaty koncesyjnej .
 
                                Art. 31.
 1. Do podstawowych zadań sportowych spółek akcyjnych należy uczestnictwo 
   w profesjonalnych zawodach sportowych, promocja sportu oraz prowadzenie
   działalności na rzecz jego rozwoju.
 2. Sportowe spółki akcyjne działają na podstawie przepisów Kodeksu handlowego
   dotyczących spółek akcyjnych, ze zmianami wynikającymi z niniejszej
   ustawy.
 3. Nazwa sportowej spółki akcyjnej może być obrana dowolnie, powinna jednak
   zawierać dodatek "Sportowa Spółka Akcyjna".
 4. Sportowe spółki akcyjne są członkami właściwych polskich związków sportowych.
                                    
                                Art. 32.
 1. Kapitał akcyjny sportowej spółki akcyjnej nie może być mniejszy niż jeden 
   milion złotych.
 2. Sportowe spółki akcyjne muszą mieć siedzibę na terytorium Rzeczypospolitej
   Polskiej.
 3. Co najmniej 70% kapitału akcyjnego sportowych spółek akcyjnych powinno
   być w posiadaniu wyłącznie krajowych osób prawnych i fizycznych, nie 
   będących podmiotami zależnymi od podmiotów zagranicznych w rozumieniu
   przepisów o spółkach z udziałem zagranicznym.
 4. W sportowych spółkach akcyjnych nie mogą być wydawane akcje uprzywilejowane.
 5. Osoba fizyczna bądź prawna posiadająca więcej niż 1% kapitału akcyjnego 
   w jednej sportowej spółce akcyjnej nie może posiadać więcej niż 1% kapitału
   akcyjnego w jakiejkolwiek innej sportowej spółce akcyjnej.
 6. Akcjonariuszom lub członkom władz statutowych sportowej spółki akcyjnej 
   zabrania się udzielania pożyczek lub poręczania pożyczki innej spółce 
   działającej w tej samej dyscyplinie sportu.
 7. Dochody sportowych spółek akcyjnych w części przeznaczonej na ich działalność
   sportową są wolne od podatku dochodowego od osób prawnych.
                                    
                                Art. 33.
Zarząd sportowej spółki akcyjnej musi uzyskać zgodę, udzieloną większością 
głosów walnego zgromadzenia akcjonariuszy, na przyjęcie preliminarza wydatków
w dziedzinie działalności sportowej.
                                    
                                Art. 34.
 1. Sportowe spółki akcyjne nie będą mogły dokonywać podziału dywidendy, 
   dopóki nie zostanie utworzony kapitał zapasowy w wysokości co najmniej 
   połowy średniej wydatków z dwóch ostatnich lat obrachunkowych. Podczas 
   dwóch pierwszych lat obrachunkowych połowa ta jest połową budżetu początkowego
   albo połową średniej wydatków z ostatniego roku obrachunkowego.
   Kapitałem zapasowym spółka nie może dysponować.
 2. Kapitał zapasowy spółka przeznacza wyłącznie na zabezpieczenie roszczeń 
   zawodników.
 3. Termin spłaty pożyczki udzielonej sportowej spółce akcyjnej przez akcjonariusza
   lub członka jej władz będzie jednorazowo przedłużony do końca 
   okresu obrachunkowego, w którym ten termin przypada, jeżeli spółka nie 
   osiągnęła zysku w poprzednim roku obrachunkowym.
 
                                Art. 35.
 1. Sportowa spółka akcyjna utrzymuje jedną sekcję w jednej dyscyplinie lub 
   dziedzinie sportu.
 2. Sportowa spółka akcyjna ma obowiązek informowania Prezesa Urzędu 
   Kultury Fizycznej i Turystyki o wszelkich zmianach w statucie, składach 
   władz i regulaminach, w terminie 30 dni od daty uchwalenia tych zmian.
 
                                Art. 36.
 1. Polski związek sportowy, któremu udzielona została koncesja na działalność
   w zakresie sportu profesjonalnego, może utworzyć ligę zawodową.
 2. W skład ligi zawodowej wchodzą wyłącznie sportowe spółki akcyjne.
 3. Zasady funkcjonowania ligi zawodowej ustalane są w formie umowy pomiędzy
   właściwym polskim związkiem sportowym i sportowymi spółkami 
   akcyjnymi wchodzącymi w skład ligi. Umowa ta powinna zawierać postanowienia
   gwarantujące właściwemu polskiemu związkowi sportowemu realizację
   zobowiązań krajowych i zagranicznych oraz wykonywanie uprawnień
   dyscyplinarnych.
 
                               Rozdział 6
    Odpowiedzialność dyscyplinarna i rozstrzyganie sporów w sporcie
                                    
                                Art. 37.
 1. Spory związane z naruszeniem, w czasie lub w związku z zawodami sportowymi,
   reguł technicznych i dyscyplinarnych określonych przez właściwe 
   polskie związki sportowe rozstrzygane są w trybie i na zasadach określonych
   w ich regulaminach sportowych.
 2. Organy dyscyplinarne uprawnione do orzekania w sprawach wymienionych 
   w ust. 1, ich kompetencje, tryb postępowania oraz rodzaje wymierzanych 
   kar określa statut właściwego polskiego związku sportowego.
 
                                Art. 38.
 1. Związki sportowe mogą ustanawiać stałe sądy polubowne.
 2. Do sądów polubownych, o których mowa w ust. 1, stosuje się przepisy 
   części pierwszej księgi trzeciej Kodeksu postępowania cywilnego, jeżeli 
   ustawa nie stanowi inaczej.
 
                                Art. 39.
 1. Strony mogą poddać pod rozstrzygnięcie sądów polubownych, o których 
   mowa w art. 38 ust. 1, spory majątkowe związane z działalnością sportową.
 2. Stronami postępowania przed sądem polubownym mogą być kluby i związki
   sportowe, osoby fizyczne uprawiające sport oraz zajmujące się jego organizacją
   lub upowszechnianiem, podmioty gospodarcze prowadzące działalność
   sportową, a także inne osoby prawne, bez względu na ich siedzibę 
   i miejsce zamieszkania.
 3. Statuty właściwych polskich związków sportowych mogą określać formę 
   zapisu na sąd polubowny oraz tryb postępowania odwoławczego od orzeczeń
   stałych sądów polubownych, a także środki dyscyplinujące zapewniające
   ich wykonanie w trybie wewnątrzorganizacyjnym.
 
                                Art. 40.
 1. Przy Polskim Komitecie Olimpijskim działa Trybunał Arbitrażowy do 
   Spraw Sportu, zwany dalej "Trybunałem", jako stały sąd polubowny.
 2. Trybunał wydaje orzeczenia w sprawach poddanych jego właściwości na 
   podstawie zapisu na sąd polubowny.
 3. Do Trybunału stosuje się odpowiednio przepis art. 39.
 4. Organizację Trybunału, tryb postępowania, sposób finansowania jego działalności
   oraz zasady powoływania arbitrów określa Zarząd Polskiego Komitetu
   Olimpijskiego.
 
                                Art. 41.
 1. Na zasadach określonych w statutach polskich związków sportowych, do 
   Trybunału mogą być zaskarżane decyzje dyscyplinarne lub regulaminowe 
   właściwych organów polskich związków sportowych, których przedmiotem 
   jest:
   1) wykluczenie lub skreślenie ze związku, klubu lub organizacji sportowej 
     zawodnika, sędziego lub działacza sportowego,
   2) dyskwalifikacja dożywotnia osób, o których mowa w pkt 1,
   3) pozbawienie zawodnika lub zespołu sportowego tytułu mistrza kraju albo
     zdobywcy Pucharu Polski,
   4) przeniesienie zespołu sportowego do niższej klasy rozgrywek,
   5) zakaz reprezentowania sportu polskiego w zawodach międzynarodowych
     lub międzynarodowych rozgrywkach pucharowych.
 2. Prawo zaskarżania decyzji w sprawach, o których mowa w ust. 1, przysługuje,
   niezależnie od postanowień zawartych w statucie, osobie uprawnionej,
   jeżeli decyzja ta została wydana w trybie wewnątrzorganizacyjnym, w 
   którym:
   1) nastąpiło naruszenie przepisów prawa lub regulaminów sportowych,
   2) strona została pozbawiona prawa do obrony.
                                    
                               Rozdział 7
                   Rekreacja i rehabilitacja ruchowa
                                    
                                Art. 42.
 1. Organizowanie działalności w dziedzinie rekreacji ruchowej oraz tworzenie 
   odpowiednich warunków materialno-technicznych dla jej rozwoju jest 
   obowiązkiem organów administracji rządowej i samorządu terytorialnego, 
   klubów sportowych oraz stowarzyszeń kultury fizycznej i ich związków.
 2. Zadania w zakresie określonym w ust. 1, realizowane są w szczególności 
   poprzez:
   1) popularyzację walorów rekreacji ruchowej,
   2) organizowanie zajęć, zawodów i imprez sportowo-rekreacyjnych,
   3) szkolenie kadry instruktorów i kierowanie ich do prowadzenia zajęć rekreacyjnych,
   4) tworzenie, utrzymywanie i udostępnianie bazy sportowo-rekreacyjnej.
 3. Prezes Urzędu Kultury Fizycznej i Turystyki określa, w drodze zarządzenia,
   zasady i warunki prowadzenia działalności w dziedzinie rekreacji ruchowej.
 
                                Art. 43.
 1. Zajęcia rehabilitacji ruchowej oraz zabiegi fizjoterapeutyczne mogą prowadzić
   fizjoterapeuci i absolwenci szkół wyższych ze specjalnością rehabilitacja
   lub gimnastyka lecznicza oraz technicy fizjoterapii.
 2. Zajęcia o charakterze profilaktycznym i korektywnym mogą prowadzić absolwenci
   szkół wyższych lub średnich zawodowych i absolwenci zakładów 
   kształcenia nauczycieli - o kierunku (specjalności) wychowanie fizyczne, 
   jeżeli w trakcie nauki lub po jej ukończeniu nabyli kwalifikacje do prowadzenia
   tego typu zajęć, oraz absolwenci szkół wyższych lub średnich zawodowych
   i absolwenci zakładów kształcenia nauczycieli - o kierunku (specjalności)
   wychowanie przedszkolne lub nauczanie początkowe, po uzyskaniu
   kwalifikacji w zakresie gimnastyki korekcyjno-kompensacyjnej.
 3. Kwalifikacje do prowadzenia zajęć gimnastyki korekcyjno-kompensacyjnej 
   w szkołach określają odrębne przepisy.
 
                               Rozdział 8
                        Kadry kultury fizycznej
                                    
                                Art. 44.
 1. Zorganizowane zajęcia w zakresie wychowania fizycznego, sportu i rekreacji
   ruchowej mogą prowadzić tylko osoby posiadające kwalifikacje zawodowe
   nauczyciela wychowania fizycznego, trenera, instruktora lub uprawnienia
   w tym zakresie określone odrębnymi przepisami.
 2. Kształcenie osób, o których mowa w ust. 1, przez jednostki inne niż szkoły 
   wyższe i zakłady kształcenia nauczycieli wymaga zgody Prezesa Urzędu 
   Kultury Fizycznej i Turystyki.
 3. Prezes Urzędu Kultury Fizycznej i Turystyki określa, w drodze zarządzenia,
   kwalifikacje, stopnie i tytuły zawodowe w dziedzinie kultury fizycznej 
   oraz zasady i tryb ich uzyskiwania.
 
                                Art. 45.
 1. Prezes Urzędu Kultury Fizycznej i Turystyki może przyznać osobom wyróżniającym
   się szczególną aktywnością i uzyskującym wybitne osiągnięcia w 
   pracy zawodowej w dziedzinie kultury fizycznej odznaczenia, wyróżnienia i 
   nagrody resortowe.
 2.Odznaczenia i wyróżnienia mogą być przyznane również osobom wyróżniającym
   się szczególną aktywnością i uzyskującym wybitne osiągnięcia w 
   działalności społecznej w dziedzinie kultury fizycznej.
 3. Prezes Urzędu Kultury Fizycznej i Turystyki określa, w drodze zarządzenia,
   zasady i tryb przyznawania odznaczeń, wyróżnień i nagród, o których 
   mowa w ust. 1 i 2.
 
                                Art. 46.
 1. Sędzią sportowym może być osoba, która posiada pełną zdolność do czynności
   prawnych, korzysta z pełni praw publicznych oraz posiada licencję 
   sędziego sportowego przyznaną przez właściwy polski związek sportowy.
 2. Kluby i związki sportowe zapewniają sędziom sportowym niezbędne warunki,
   określone przez polskie związki sportowe, umożliwiające wypełnianie 
   ich funkcji.
 3. Prezes Urzędu Kultury Fizycznej i Turystyki określa, w drodze zarządzenia,
   zasady, warunki i tryb przyznawania i pozbawiania licencji sędziego 
   sportowego.
 
                               Rozdział 9
                      Zwalczanie dopingu w sporcie
                                    
                                Art. 47.
 1. Dopingiem jest stosowanie przez zawodników metod, środków farmakologicznych
   oraz innych metod i środków uznanych za dopingowe.
 2. Stosowanie dopingu jest zabronione.
 
                                Art. 48.
 1. Organem właściwym w sprawach dopingu jest Komisja do Zwalczania 
   Dopingu w Sporcie, zwana dalej "Komisją", powoływana przez Prezesa 
   Urzędu Kultury Fizycznej i Turystyki w porozumieniu z Ministrem 
   Zdrowia i Opieki Społecznej.
 2. Do zadań Komisji należy w szczególności:
   1) opracowywanie przepisów i programów walki z dopingiem w sporcie 
     oraz kontrola ich przestrzegania,
   2) organizowanie kontrolnych badań antydopingowych,
   3) prowadzenie edukacji profilaktycznej,
   4) opracowanie listy metod i środków, o których mowa w art. 47 ust. 1.
 3. Listę, o której mowa w ust. 2 pkt 4, zatwierdza Prezes Urzędu Kultury Fizycznej
   i Turystyki po porozumieniu z Ministrem Zdrowia i Opieki Społecznej.
 4. Działalność Komisji oraz badania antydopingowe finansowane są ze środków
   budżetu państwa.
 5. Prezes Urzędu Kultury Fizycznej i Turystyki w porozumieniu z Ministrem 
   Zdrowia i Opieki Społecznej określa, w drodze zarządzenia, zakres i tryb 
   działania Komisji.
                                    
                                Art. 49.
 1. Zawodnicy są obowiązani poddawać się kontrolnym badaniom antydopingowym.
 2. Za stosowanie dopingu zawodnik ponosi odpowiedzialność dyscyplinarną. 
   Odpowiedzialność tą ponoszą również trenerzy, działacze oraz inne osoby, 
   którym udowodnione zostanie naruszenie przepisów antydopingowych.
 3. Prezes Urzędu Kultury Fizycznej i Turystyki określa, w drodze zarządzenia,
   zasady odpowiedzialności dyscyplinarnej za naruszenie przepisów antydopingowych.
 4. Prezes Urzędu Kultury Fizycznej i Turystyki w porozumieniu z Ministrem 
   Zdrowia i Opieki Społecznej określa, w drodze zarządzenia, placówki odpowiedzialne
   za przeprowadzenie analiz antydopingowych oraz tryb, sposób
   i zasady odpłatności za kontrolne badania antydopingowe.
                                    
                              Rozdział 10
          Zasady bezpieczeństwa w dziedzinie kultury fizycznej
                                    
                                Art. 50.
 1. Osoby prawne i fizyczne prowadzące działalność w sferze kultury fizycznej 
   są odpowiedzialne za bezpieczeństwo, porządek i higieniczne warunki 
   podczas imprez sportowych oraz zapewniają bezpieczne i higieniczne warunki
   uprawiania sportu, rekreacji ruchowej i zajęć rehabilitacyjnych ich 
   uczestnikom.
 2. Rada Ministrów określa, w drodze rozporządzenia, warunki bezpieczeństwa,
   zakres i zasady sprawowania opieki medycznej nad osobami uczestniczącymi
   w zajęciach wychowania fizycznego, sportowych i rekreacyjnych 
   oraz w imprezach sportowych i rekreacyjnych, a także warunki sanitarno-higieniczne
   obiektów sportowych i rekreacyjnych oraz zasady sprawowania
   nadzoru nad ich przestrzeganiem.
                                    
                                Art. 51.
 1. W założeniach budowlanych oraz modernizacyjnych obiektów sportowych 
   uwzględnia się wymagania bezpieczeństwa i higieny oraz warunki umożliwiające
   korzystanie z tych obiektów przez osoby niepełnosprawne.
 2. Rada Ministrów określa, w drodze rozporządzenia, zasady i tryb opiniowania
   projektów urządzeń sportowych i sprzętu sportowego pod względem 
   ich zgodności z wymaganiami bezpieczeństwa i higieny użytkowania oraz 
   korzystania z nich przez osoby niepełnosprawne.
 
                                Art. 52.
 1. Zawodnikom przysługuje prawo do ubezpieczenia od następstw nieszczęśliwych
   wypadków wynikłych na skutek uprawiania sportu.
 2. Obowiązek ubezpieczenia zawodnika spoczywa na klubie lub związku sportowym,
   którego zawodnik jest członkiem lub reprezentantem.
                                    
                                Art. 53.
 1. Uprawianie alpinizmu, sportów motorowych, żeglarskich, płetwonurkowania,
   sportów lotniczych, dalekowschodnich sportów i sztuk walki, 
   kick-boxingu, a także sportów o charakterze strzeleckim i obronnym wymaga
   odpowiednich kwalifikacji oraz przestrzegania szczególnych zasad 
   bezpieczeństwa obowiązujących w tych dyscyplinach sportu.
 2. Rada Ministrów określa, w drodze rozporządzenia, szczegółowe wymogi, 
   kwalifikacje i sposób ich uzyskiwania, wynikające z nich uprawnienia, zasady
   nadawania, zawieszania i cofania tych uprawnień, wzory dokumentów 
   stwierdzających te kwalifikacje i uprawnienia oraz zasady bezpieczeństwa, 
   o których mowa w ust. 1.
 3. Prezes Urzędu Kultury Fizycznej i Turystyki określa, w drodze zarządzenia,
   organy właściwe do sprawowania nadzoru technicznego i rejestracji 
   statków sportowych i turystycznych o długości kadłuba do 20 m bez napędu
   mechanicznego lub z napędem o mocy do 75 kW.
                                Art. 54.
 1. Zapewnienie bezpieczeństwa osób przebywających w górach należy do organów
   administracji rządowej i samorządu terytorialnego, dyrekcji parków 
   narodowych, a także do osób prawnych i fizycznych prowadzących w górach
   działalność w zakresie kultury fizycznej.
 2. Zapewnienie bezpieczeństwa osób pływających, kąpiących się w miejscach 
   wyznaczonych oraz uprawiających sporty wodne należy do osób prawnych 
   i fizycznych prowadzących nad wodą działalność w tym zakresie oraz do 
   organów administracji rządowej i samorządowej.
 3. Rada Ministrów określa, w drodze rozporządzenia, warunki bezpieczeństwa
   osób przebywających w górach, pływających, kąpiących się i uprawiających
   sporty wodne, a także obowiązki osób prawnych i fizycznych, o których
   mowa w ust 1 i 2.
                                Art. 55.
 1. Organizowanie pomocy oraz ratowanie osób, które uległy wypadkowi lub 
   są narażone na niebezpieczeństwo utraty życia lub zdrowia w górach, należy
   w szczególności do Górskiego Ochotniczego Pogotowia Ratunkowego 
   - specjalistycznego stowarzyszenia kultury fizycznej o zasięgu ogólnokrajowym
   - w zakresie określonym w statucie tej organizacji.
 2. Organizowanie pomocy oraz ratowanie osób, które uległy wypadkowi lub 
   są narażone na niebezpieczeństwo utraty życia lub zdrowia na wodach, należy
   w szczególności do Wodnego Ochotniczego Pogotowia Ratunkowego 
   - specjalistycznego stowarzyszenia kultury fizycznej o zasięgu ogólnokrajowym
   - w zakresie określonym w statucie tej organizacji.
 3. Rada Ministrów określa, w drodze rozporządzenia, szczegółowy zakres 
   obowiązków i uprawnień specjalistycznych organizacji ratowniczych oraz 
   możliwości ich wykonywania, za zgodą Prezesa Urzędu Kultury Fizycznej i 
   Turystyki, przez inne organizacje ratownicze, a także ustanawia wysokość 
   świadczeń przysługujących ratownikom górskim i wodnym.
 
                                Art. 56.
Organizacje, o których mowa w art. 55, współdziałają w realizacji swoich zadań
z organami administracji rządowej i samorządowej oraz osobami prawnymi
i fizycznymi prowadzącymi działalność w zakresie kultury fizycznej i turystyki.
                              Rozdział 11
                             Przepisy karne
                                    
                                Art. 57.
 1. Kto nie będąc do tego uprawnionym wykorzystuje bądź używa symboliki 
   olimpijskiej oraz nazw, o których mowa w art. 11 ust. 3,
       podlega karze grzywny.
 2. Tej samej karze podlega, kto nie będąc do tego uprawnionym prowadzi 
   działalność w zakresie sportu profesjonalnego lub narusza przepisy dotyczące
   bezpieczeństwa w dziedzinie kultury fizycznej.
 3. W przypadku, o którym mowa w ust. 1, orzeka się nawiązkę na rzecz Polskiego
   Komitetu Olimpijskiego w wysokości 100 000 złotych.
 4. Czyny, o których mowa w ust. 1 i 2, rozpatrywane są w trybie określonym 
   przepisami Kodeksu postępowania w sprawach o wykroczenia.
 
                              Rozdział 12
   Zmiany w przepisach obowiązujących. Przepisy przejściowe i końcowe
                                    
                                Art. 58.
W ustawie z dnia 26 stycznia 1982 r. - Karta nauczyciela (Dz.U. Nr 3, poz. 19, 
Nr 25, poz. 187 i Nr 31, poz. 214, z 1983 r. Nr 5, poz. 33, z 1988 r. Nr 19, poz. 
132, z 1989 r. Nr 4, poz. 24 i Nr 35, poz. 192, z 1990 r. Nr 34, poz. 197 i 198, 
Nr 36, poz. 206 i Nr 72, poz. 423, z 1991 r. Nr 95, poz. 425 i Nr 104, poz. 450, 
z 1992 r. Nr 53, poz. 252, Nr 54, poz. 254 i Nr 90, poz. 451, z 1993 r. Nr 129, 
poz. 602, z 1994 r. Nr 43, poz. 163, Nr 105, poz. 509 i Nr 113, poz. 547 oraz z 
1995 r. Nr 138, poz. 681) w art. 5 dodaje się pkt 4 w brzmieniu:
      "4) trenerów zatrudnionych w szkołach i klasach z rozszerzonym programem
         wychowania fizycznego, szkołach i klasach sportowych, 
         szkołach i klasach mistrzostwa sportowego, placówkach wychowania
         pozaszkolnego oraz w uczniowskich klubach sportowych, a 
         także trenerów zatrudnionych w innych klubach sportowych, dla 
         których praca z dziećmi i młodzieżą stanowi podstawowe zajęcie - 
         w porozumieniu z Prezesem Urzędu Kultury Fizycznej i Turystyki.".
          
                                Art. 59.
W ustawie z dnia 26 lipca 1991 r. o podatku dochodowym od osób fizycznych 
(Dz.U. z 1993 r. Nr 90, poz. 416 i Nr 134, poz. 646, z 1994 r. Nr 43, poz. 163, 
Nr 90, poz. 419, Nr 113, poz. 547 i Nr 123, poz. 602 oraz z 1995 r. Nr 5, poz. 
25 i Nr 133, poz. 654) wprowadza się następujące zmiany:
 1) w art. 21 w ust. 1:
   a) dodaje się pkt 10a w brzmieniu:
         "10a) wartość otrzymanego ubioru reprezentacyjnego i sportowego 
             członka polskiej reprezentacji olimpijskiej,",
   b) dodaje się pkt 40a w brzmieniu:
         "40a) nagrody wypłacane przez Polski Komitet Olimpijski i Polski 
             Komitet Paraolimpijski za uzyskanie wyników na igrzyskach 
             olimpijskich i paraolimpijskich,";
 2) w art.22 w ust. 9 dodaje się pkt 3a w brzmieniu:
         "3a) z tytułu uprawiania sportu, z wyłączeniem sportu profesjonalnego,
             oraz z tytułu prowadzenia zawodów sportowych przez 
             sędziego - 50%,".
      
                                Art. 60.
W ustawie z dnia 15 lutego 1992 r. o podatku dochodowym od osób prawnych 
(Dz.U. z 1993 r. Nr 106, poz. 482 i Nr 134, poz. 646, z 1994 r. Nr 1, poz. 2, Nr 
43, poz. 163, Nr 80, poz. 368, Nr 87, poz. 406, Nr 90, poz. 419, Nr 113, poz. 
547, Nr 123, poz. 602 i Nr 127, poz. 627 oraz z 1995 r. Nr 5, poz. 25, Nr 86, 
poz. 433, Nr 96, poz. 478, Nr 133 poz. 654 i Nr 142, poz. 704) w art. 17 w ust. 
1 dodaje się pkt 4l w brzmieniu:
      "4l) dochody przekazane na rzecz Polskiego Komitetu Olimpijskiego 
         oraz Polskiego Komitetu Paraolimpijskiego w części przeznaczonej
         na przygotowanie, wyposażenie i uczestnictwo krajowej reprezentacji
         w igrzyskach olimpijskich i paraolimpijskich,".
 
                                Art. 61.
 1. Przepis art. 19 ust. 2 stosuje się od dnia 1 września 2000 r.
 2. Tygodniowy wymiar godzin wychowania fizycznego, o którym mowa w art. 
   19 ust. 2, wynosi:
   1) w okresie od dnia 1 września 1996 r. do dnia 31 sierpnia 1998 r. - co 
     najmniej 3 godziny lekcyjne,
   2) w okresie od dnia 1 września 1998 r. do dnia 31 sierpnia 2000 r. - co 
     najmniej 4 godziny lekcyjne.
                                    
                                Art. 62.
 1. Stowarzyszenia kultury fizycznej i ich związki działające w dniu wejścia w 
   życie niniejszej ustawy stają się stowarzyszeniami kultury fizycznej i ich 
   związkami w rozumieniu tej ustawy.
 2. Stowarzyszenia i związki, o których mowa w ust. 1, dostosują swoje przepisy
   do wymogów ustawy nie później niż w terminie 12 miesięcy od dnia wejścia
   w życie ustawy.
 3. Kluby sportowe działające na podstawie dotychczasowych przepisów dostosują
   swoje przepisy i formy organizacyjne do wymogów ustawy nie później
   niż w terminie 12 miesięcy od dnia wejścia w życie ustawy.
 4. Do czasu powstania Polskiego Komitetu Paraolimpijskiego Prezes Urzędu 
   Kultury Fizycznej i Turystyki może powierzyć, w drodze zarządzenia, zadania
   i uprawnienia tego Komitetu innej organizacji.
                                    
                                Art. 63.
 1. W sprawach o rejestrację stowarzyszeń kultury fizycznej, wszczętych i nie 
   zakończonych decyzją ostateczną przed dniem wejścia w życie ustawy, stosuje
   się przepisy ustawy - Prawo o stowarzyszeniach.
 2. Postępowanie likwidacyjne stowarzyszeń kultury fizycznej, wszczęte przed 
   dniem wejścia w życie ustawy, prowadzi się na podstawie dotychczasowych 
   przepisów.
 
                                Art. 64.
Dotychczasowe organy rejestracyjne stowarzyszeń kultury fizycznej i ich związków,
w terminie trzech miesięcy od dnia wejścia w życie ustawy, przekażą dokumentację
tych stowarzyszeń i ich związków, z wyjątkiem uczniowskich klubów
sportowych, do właściwych sądów rejestrowych.
                                    
                                Art. 65.
 1. Traci moc ustawa z dnia 3 lipca 1984 r. o kulturze fizycznej (Dz.U. Nr 34, 
   poz. 181, z 1988 r. Nr 19, poz. 132 i Nr 41, poz. 324, z 1989 r. Nr 6, poz. 
   33, Nr 34, poz. 181 i Nr 35, poz. 192 oraz z 1990 r. Nr 34, poz. 198 i Nr 
   89, poz. 517).
 2. Do czasu wydania przepisów wykonawczych przewidzianych w ustawie, nie 
   dłużej jednak niż przez okres 3 miesięcy od dnia jej wejścia w życie, 
   zachowują moc dotychczasowe przepisy wykonawcze wydane na podstawie 
   ustawy wymienionej w ust. 1, o ile nie są sprzeczne z przepisami niniejszej 
   ustawy.
 
                                Art. 66.
Traci moc ustawa z dnia 9 kwietnia 1968 r. o zezwoleniach na publiczną działalność
artystyczną, rozrywkową i sportową (Dz.U. Nr 12, poz. 64 oraz z 1991 
r. Nr 114, poz. 493).
                                Art. 67.
Ustawa wchodzi w życie po upływie 30 dni od dnia ogłoszenia, z wyjątkiem 
przepisów art. 59 i 60, które wchodzą w życie z dniem 1 stycznia 1996 r. i mają
zastosowanie do dochodów uzyskiwanych od tego dnia.
