



Dz.U. z 2001 r. Nr 4, poz. 25
                                       
                                       
                                       
                                    USTAWA
                           z dnia 15 grudnia 2000 r.
                                       
                             o Inspekcji Handlowej
                                       
                                       
                                  Rozdział 1
                                Przepisy ogólne
                                       
                                    Art. 1.
                                       
1. Inspekcja Handlowa, zwana dalej "Inspekcją", jest organem kontroli
  powołanym do ochrony interesów i praw konsumentów oraz interesów
  gospodarczych państwa.
2. Ustawa reguluje zadania i organizację Inspekcji, prawa i obowiązki
  przedsiębiorców, zasady postępowania organów Inspekcji oraz prawa i obowiązki
  pracowników Inspekcji.
3. Do postępowania przed organami Inspekcji w zakresie nieuregulowanym ustawą
  stosuje się przepisy Kodeksu postępowania administracyjnego.
                                       
                                    Art. 2.
Ilekroć w ustawie jest mowa o:
   1) przedsiębiorcy " należy przez to rozumieć przedsiębiorcę w rozumieniu
     przepisów ustawy z dnia 19 listopada 1999 r. - Prawo działalności
     gospodarczej (Dz.U. Nr 101, poz. 1178),
   2) produkcie " należy przez to rozumieć dostarczaną przez przedsiębiorcę,
     zarówno odpłatnie jak i nieodpłatnie, rzecz ruchomą przeznaczoną do użytku
     konsumentów lub nadającą się do takiego użytku; produktem jest zarówno
     rzecz nowa, jak i używana lub naprawiana bądź regenerowana; w rozumieniu
     ustawy produktem nie są jednak rzeczy używane wprowadzane na rynek jako
     antyki albo rzeczy wymagające naprawy lub remontu przed użyciem, jeżeli
     dostarczający powiadomił konsumenta o właściwościach rzeczy,
   3) usługach " należy przez to rozumieć czynności świadczone przez
     przedsiębiorców na rzecz ludności, przeznaczone dla celów konsumpcji
     indywidualnej lub zbiorowej,
   4) dokumentach normalizacyjnych - należy przez to rozumieć normy i
     specyfikacje techniczne ustalające zasady, wytyczne lub charakterystyki
     odnoszące się do różnych rodzajów działalności lub jej wyników oraz środki
     i kryteria sprawdzania zgodności z nimi produktów i usług,
   5) jakości " należy przez to rozumieć ogół właściwości produktów lub usług,
     które wiążą się z ich zdolnością do zaspokajania stwierdzonych lub
     przewidywanych potrzeb konsumenta,
   6) konsumencie " należy przez to rozumieć osobę, która zawiera umowę z
     przedsiębiorcą w celu bezpośrednio niezwiązanym z działalnością
     gospodarczą,
   7) kontroli " należy przez to rozumieć zespół czynności wykonywanych w toku
     postępowania kontrolnego w celu realizacji zadań i kompetencji określonych
     w ustawie lub w przepisach odrębnych,
   8) kontrolowanym - należy przez to rozumieć przedsiębiorcę, którego
     działalność jest kontrolowana,
   9) zabezpieczeniu " należy przez to rozumieć czynności wykonywane w celu
     zachowania w niezmienionym stanie rzeczy lub dokumentów objętych kontrolą
     albo w celu zabezpieczenia nienaruszalności pomieszczeń kontrolowanego i
     środków przewozowych,
  10) inspektorze " należy przez to rozumieć pracownika Inspekcji
     upoważnionego do przeprowadzenia kontroli,
  11) przedstawicielu " należy przez to rozumieć osobę uprawnioną do
     reprezentowania kontrolowanego lub przez niego zatrudnioną przy
     wykonywaniu czynności związanych z prowadzeniem działalności gospodarczej.
                                       
                                    Art. 3.
1. Do zadań Inspekcji należy:
   1) kontrola legalności i rzetelności działania przedsiębiorców prowadzących
     działalność gospodarczą w rozumieniu przepisów odrębnych w zakresie
     produkcji, handlu i usług,
   2) kontrola produktów znajdujących się w obrocie handlowym lub
     przeznaczonych do wprowadzenia do takiego obrotu, z zastrzeżeniem ust. 2,
     w tym w zakresie oznakowania i zafałszowań, oraz kontrola usług,
   3) podejmowanie mediacji w celu ochrony interesów i praw konsumentów,
   4) organizowanie i prowadzenie stałych polubownych sądów konsumenckich,
   5) prowadzenie poradnictwa konsumenckiego,
   6) wykonywanie innych zadań określonych w ustawie lub przepisach odrębnych.
2. Kontrola, o której mowa w ust. 1 pkt 2, nie obejmuje kontroli jakości
  handlowej artykułów rolno"spożywczych u producentów i w obrocie hurtowym oraz
  kontroli jakości zdrowotnej środków spożywczych i używek określonych w
  przepisach odrębnych.
 
                                    Art. 4.
Przepisów ustawy nie stosuje się do:
   1) przedsiębiorców działających na terenach zamkniętych, podlegających
     ministrowi właściwemu do spraw wewnętrznych, Ministrowi Obrony Narodowej i
     Ministrowi Sprawiedliwości,
   2) przedsiębiorców produkujących energię lub prowadzących hurtowy i
     detaliczny handel energią,
   3) przedsiębiorców produkujących paliwa,
   4) banków oraz prowadzonej przez nie działalności bankowej,
   5) ubezpieczeń oraz działalności ubezpieczeniowej,
   6) usług pocztowych i telekomunikacyjnych,
   7) usług pośrednictwa finansowego,
   8) usług informatycznych,
   9) usług naukowo " badawczych,
  10) usług w zakresie edukacji,
  11) usług w zakresie ochrony zdrowia i opieki społecznej.
                                       
                                  Rozdział 2
                             Organizacja Inspekcji
                                       
                                    Art. 5.
1. Zadania Inspekcji określone w art. 1 ust. 1 i art. 3 ust. 1 wykonują
  następujące organy:
   1) Główny Inspektor Inspekcji Handlowej, zwany dalej "Głównym Inspektorem",
   2) wojewoda przy pomocy wojewódzkiego inspektora inspekcji handlowej,
     zwanego dalej "wojewódzkim inspektorem", jako kierownika wojewódzkiej
     inspekcji handlowej wchodzącej w skład zespolonej administracji rządowej w
     województwie.
2. W rozumieniu Kodeksu postępowania administracyjnego w sprawach związanych z
  wykonywaniem zadań i kompetencji Inspekcji organem właściwym jest wojewódzki
  inspektor i jako organ wyższego stopnia Główny Inspektor.
                                       
                                    Art. 6.
1. Inspekcja podlega Prezesowi Urzędu Ochrony Konkurencji i Konsumentów.
2. Głównego Inspektora powołuje i odwołuje Prezes Urzędu Ochrony Konkurencji i
  Konsumentów.
3. Zastępców Głównego Inspektora, na wniosek Głównego Inspektora, powołuje i
  odwołuje Prezes Urzędu Ochrony Konkurencji i Konsumentów.
                                       
                                    Art. 7.
1. Główny Inspektor kieruje działalnością Inspekcji przy pomocy Głównego
  Inspektoratu Inspekcji Handlowej, zwanego dalej "Głównym Inspektoratem".
2. Główny Inspektorat jest jednostką budżetową.
3. Organizację Głównego Inspektoratu określi statut nadany, w drodze
  rozporządzenia, przez Prezesa Rady Ministrów.
4. Statut Głównego Inspektoratu, o którym mowa w ust. 3, powinien określać w
  szczególności rodzaje komórek organizacyjnych wchodzących w skład Głównego
  Inspektoratu.
                                       
                                    Art. 8.
1. Wojewódzkiego inspektora powołuje i odwołuje wojewoda za zgodą Głównego
  Inspektora.
2. Zastępców wojewódzkiego inspektora powołuje i odwołuje wojewoda na wniosek
  wojewódzkiego inspektora, po zasięgnięciu opinii Głównego Inspektora.
3. Wojewódzki inspektor kieruje działalnością wojewódzkiego inspektoratu
  inspekcji handlowej, zwanego dalej "wojewódzkim inspektoratem".
4. Wojewódzki inspektorat jest jednostką budżetową.
5. Prezes Rady Ministrów określi, w drodze rozporządzenia, zasady organizacji
  wojewódzkich inspektoratów.
6. Rozporządzenie, o którym mowa w ust. 5, powinno określać w szczególności
  rodzaje komórek organizacyjnych wchodzących w skład wojewódzkich
  inspektoratów i ich delegatur.
                                       
                                    Art. 9.
1. Organy Inspekcji wykonują zadania określone w ustawie na podstawie
  okresowych planów kontroli; mogą też podejmować kontrole nieplanowane, jeżeli
  wymaga tego interes konsumentów lub interes gospodarczy państwa.
2. Główny Inspektor może, na wniosek Prezesa Urzędu Ochrony Konkurencji i
  Konsumentów lub z własnej inicjatywy, zlecić wojewódzkiemu inspektorowi
  przeprowadzenie dodatkowej kontroli, jeżeli jest to niezbędne do zbadania
  zjawisk lub procesów gospodarczych zachodzących na rynku.
3. Główny Inspektor opracowuje kierunki działania Inspekcji oraz okresowe
  plany kontroli o znaczeniu krajowym, zatwierdzane przez Prezesa Urzędu
  Ochrony Konkurencji i Konsumentów.
4. Wojewódzki inspektor ustala plany pracy uwzględniające kierunki działania i
  plany, o których mowa w ust. 3, oraz potrzeby określone przez wojewodę.
 
                                   Art. 10.
Do zakresu działania Głównego Inspektora należy w szczególności:
   1) organizowanie i koordynowanie kontroli o znaczeniu krajowym,
   2) sprawowanie kontroli realizacji przez wojewódzkich inspektorów zadań i
     kompetencji określonych w ustawie i przepisach odrębnych,
   3) wydawanie wytycznych i zaleceń zapewniających jednolitość postępowania
     Inspekcji oraz nadzór nad ich realizacją,
   4) organizowanie szkolenia inspektorów,
   5) opracowywanie projektów aktów prawnych regulujących problematykę należącą
     do zakresu działania Inspekcji,
   6) dokonywanie dla potrzeb organów administracji rządowej analiz i ocen
     funkcjonowania rynku oraz stanu ochrony interesów i praw konsumentów,
   7) sygnalizowanie Prezesowi Urzędu Ochrony Konkurencji i Konsumentów
     potrzeby zmian przepisów prawa regulujących zasady prowadzenia
     działalności gospodarczej oraz ochrony interesów i praw konsumentów,
   8) prowadzenie laboratoriów kontrolno-analitycznych Inspekcji,
   9) współpraca z zagranicznymi służbami kontrolnymi o podobnym charakterze,
  10) sporządzanie rocznych sprawozdań z działalności Inspekcji i
     przedkładanie ich Prezesowi Urzędu Ochrony Konkurencji i Konsumentów,
  11) wykonywanie zadań i kompetencji określonych w przepisach odrębnych.
                                       
                                   Art. 11.
1. Do zakresu działania wojewódzkich inspektorów należy wykonywanie zadań i
  kompetencji określonych w art. 3 ustawy lub w przepisach odrębnych, a także
  sporządzanie rocznych sprawozdań z działalności Inspekcji i przedkładanie ich
  Głównemu Inspektorowi i wojewodom.
2. Wojewódzki inspektor prowadzi listę rzeczoznawców do spraw jakości
  produktów lub usług.
3. Rzeczoznawcy, o których mowa w ust. 2, są powołani do wydawania opinii o
  jakości produktów lub usług na zlecenie konsumenta, przedsiębiorcy, stałego
  polubownego sądu konsumenckiego, Głównego Inspektora, wojewódzkiego
  inspektora, powiatowego (miejskiego) rzecznika konsumentów albo organizacji
  społecznej, do której zadań statutowych należy ochrona konsumentów.
4. Prezes Rady Ministrów określi, w drodze rozporządzenia, warunki prowadzenia
  list rzeczoznawców do spraw jakości produktów lub usług.
5. Rozporządzenie, o którym mowa w ust. 3, powinno określać w szczególności:
   1) warunki i tryb wpisu na listę rzeczoznawców oraz skreślenia z niej
     rzeczoznawców,
   2) tryb weryfikacji rzeczoznawców oraz nadzoru nad ich działalnością.
                                       
                                   Art. 12.
1. Inspekcja współdziała z powiatowym (miejskim) rzecznikiem konsumentów,
  organami administracji rządowej i samorządowej, organami kontroli oraz
  organizacjami pozarządowymi reprezentującymi interesy konsumentów.
2. Rada Ministrów określi, w drodze rozporządzenia, sposób współdziałania
  organów Inspekcji z powiatowym (miejskim) rzecznikiem konsumentów oraz
  organami i organizacjami, o których mowa w ust. 1.
3. Rozporządzenie, o którym mowa w ust. 2, powinno określać zasady i formy
  współdziałania organów Inspekcji z podmiotami, o których mowa w ust. 1.
                                       
                                  Rozdział 3
                            Postępowanie kontrolne
                                       
                                   Art. 13.
1. Postępowanie kontrolne wszczyna i prowadzi inspektor na podstawie pisemnego
  upoważnienia imiennego wydanego przez wojewódzkiego inspektora.
2. Upoważnienie, o którym mowa w ust. 1, zawiera:
   1) imię i nazwisko, stanowisko służbowe oraz numer legitymacji służbowej
     inspektora przeprowadzającego kontrolę,
   2) podstawę prawną do przeprowadzenia kontroli,
   3) dane identyfikujące kontrolowanego,
   4) termin przeprowadzenia kontroli,
   5) pouczenie o skutkach prawnych uniemożliwiania albo utrudniania
     inspektorowi przeprowadzenia czynności kontrolnych.
                                       
                                   Art. 14.
Przed przystąpieniem do kontroli inspektor jest obowiązany okazać
kontrolowanemu lub jego przedstawicielowi legitymację służbową oraz
upoważnienie imienne do przeprowadzenia kontroli.
                                       
                                   Art. 15.
1. Kontrolę przeprowadza się w siedzibie kontrolowanego oraz w miejscach i w
  czasie wykonywania jego działalności, w obecności kontrolowanego lub jego
  przedstawiciela, z zastrzeżeniem ust. 2.
2. Czynności kontrolne mogą być przeprowadzane w siedzibie organu Inspekcji,
  jeżeli jest to niezbędne dla wyjaśnienia okoliczności sprawy.
3. Przeprowadzający kontrole mają obowiązek przeprowadzać je w sposób sprawny
  i możliwie nie zakłócający funkcjonowania kontrolowanego.
                                       
                                    Art. 16.
1. W toku postępowania kontrolnego inspektor w szczególności może:
   1) badać akta, dokumenty, ewidencje i informacje w zakresie objętym kontrolą
     oraz żądać od kontrolowanego lub jego przedstawiciela sporządzenia
     niezbędnych kopii oraz urzędowego tłumaczenia na język polski dokumentów
     sporządzonych w języku obcym,
   2) dokonywać oględzin terenów, obiektów, pomieszczeń, środków przewozowych,
     produktów i innych rzeczy w zakresie objętym kontrolą,
   3) badać przebieg określonych czynności,
   4) legitymować osoby w celu stwierdzenia ich tożsamości, jeżeli jest to
     niezbędne dla potrzeb kontroli,
   5) żądać od kontrolowanego lub jego przedstawiciela niezwłocznego usunięcia
     uchybień porządkowych i organizacyjnych,
   6) żądać od kontrolowanego oraz jego przedstawiciela udzielenia w
     wyznaczonym terminie pisemnych i ustnych wyjaśnień w sprawach objętych
     zakresem kontroli,
   7) przesłuchiwać osoby w charakterze strony, świadka lub biegłego, jeżeli
     jest to niezbędne dla wyczerpującego wyjaśnienia okoliczności sprawy,
   8) zasięgać opinii biegłych, jeżeli jest to niezbędne dla potrzeb kontroli,
   9) zabezpieczać dowody, produkty, pomieszczenia i środki przewozowe,
  10) pobierać nieodpłatnie próbki produktów do badań,
  11) sprawdzić rzetelność obsługi poprzez dokonanie zakupu produktu lub
     usługi,
  12) zbierać inne niezbędne materiały w zakresie objętym kontrolą.
2. Kontrolowany jest obowiązany umożliwić inspektorowi dokonanie czynności
  kontrolnych, o których mowa w ust. 1.
3. Zgodność kopii z oryginałami akt, dokumentów, ewidencji i informacji
  potwierdza kontrolowany lub jego przedstawiciel.
4. Produkt nabyty w ramach zakupu, o którym mowa w ust. 1 pkt 11, podlega
  zwrotowi w toku kontroli, jeżeli jest w stanie nienaruszonym; należność za
  zwrócony produkt podlega zwrotowi.
5. Uzyskane w trakcie kontroli informacje dotyczące stosowanej przez
  kontrolowanego technologii lub stanowiące tajemnicę handlową są objęte
  tajemnicą służbową; nie dotyczy to informacji, których ujawnienie jest
  niezbędne ze względu na konieczność usunięcia zagrożeń związanych z produktem
  lub usługą.
                                       
                                   Art. 17.
1. Inspektor jest uprawniony do wstępu oraz poruszania się w obiektach,
  pomieszczeniach i na terenie jednostki kontrolowanej za okazaniem legitymacji
  służbowej, bez obowiązku uzyskiwania przepustki przewidzianej w regulaminie
  wewnętrznym, oraz nie podlega rewizji osobistej.
2. Inspektor podlega przepisom bezpieczeństwa i higieny pracy, obowiązującym w
  jednostce kontrolowanej.
                                       
                                   Art. 18.
1. Wojewódzki Inspektor może zarządzić w toku kontroli, w drodze decyzji,
  ograniczenie wprowadzania do obrotu, wstrzymanie wprowadzania do obrotu lub
  wycofanie z obrotu produktów albo wstrzymanie świadczenia usług bądź
  niezwłoczne usunięcie stwierdzonych nieprawidłowości, jeżeli jest to
  konieczne ze względu na bezpieczeństwo lub interes konsumentów albo interes
  gospodarczy państwa.
2. Wojewódzki inspektor może upoważnić inspektora do wydania w jego imieniu w
  toku kontroli decyzji, o której mowa w ust. 1.
3. Decyzja, o której mowa w ust. 1, podlega natychmiastowemu wykonaniu.
                                       
                                   Art. 19.
1. Wojewódzki inspektor może wystąpić z wnioskiem do właściwego miejscowo
  komendanta Policji o jej pomoc, jeżeli jest to niezbędne do przeprowadzenia
  czynności kontrolnych.
2. Na wniosek wojewódzkiego inspektora właściwy miejscowo komendant Policji
  jest obowiązany do zapewnienia inspektorowi pomocy Policji w toku wykonywania
  czynności kontrolnych.
                                       
                                   Art. 20.
1. Ustalenia kontroli inspektor dokumentuje w protokole kontroli.
2. Kontrolowany może zgłosić uwagi bezpośrednio do protokołu kontroli lub w
  terminie 7 dni od dnia przedstawienia protokołu do podpisu wnieść je na
  piśmie.
3. Wojewódzki inspektor jest obowiązany ustosunkować się do uwag zgłoszonych
  do protokołu kontroli niezwłocznie, jednak nie później niż w terminie 14 dni
  od dnia ich otrzymania.
                                       
                                   Art. 21.
W przypadku zabezpieczenia produktów, dokumentów i innych rzeczy, pobrania
próbek, dokonania oględzin lub przeprowadzenia innych dowodów sporządza się
odrębny protokół.
                                       
                                   Art. 22.
Pracownicy Inspekcji w związku z wykonywaniem czynności kontrolnych korzystają
z ochrony przewidzianej w Kodeksie karnym dla funkcjonariuszy publicznych.
                                       
                                  Rozdział 4
                      Postępowanie kontrolne uproszczone
                                       
                                   Art. 23.
Główny Inspektor lub wojewoda może zlecić wojewódzkiemu inspektorowi
przeprowadzenie kontroli uproszczonej w celu zbadania występujących na rynku
zagrożeń praw lub interesów konsumentów albo zagrożeń dla interesu
gospodarczego państwa.
                                       
                                   Art. 24.
1. Z przeprowadzonej kontroli uproszczonej inspektor sporządza raport
  służbowy.
2. W postępowaniu kontrolnym uproszczonym stosuje się przepisy art. 13, art.
  14, art. 15, art. 16 ust. 1 pkt 1"6, ust. 2, 3 i 5 oraz art. 17.
                                       
                                  Rozdział 5
                            Zabezpieczenie dowodów
                                       
                                   Art. 25.
1. Wojewódzki inspektor może, w drodze postanowienia, dokonać zabezpieczenia
  dowodów na czas niezbędny dla realizacji zadań kontroli.
2. Zabezpieczeniu, o którym mowa w ust. 1, podlegają dokumenty, ewidencje,
  informacje oraz produkty i inne rzeczy, jeżeli stanowią lub mogą stanowić
  dowód nieprawidłowości stwierdzonych w toku kontroli, z wyłączeniem produktów
  łatwo psujących się lub ulegających innym szybkim zmianom biochemicznym.
3. Wojewódzki inspektor może upoważnić inspektora do wydania w jego imieniu
  postanowienia, o którym mowa w ust. 1.
4. Na postanowienie, o którym mowa w ust. 1, przysługuje zażalenie.
                                       
                                   Art. 26.
1. Wojewódzki inspektor może, w drodze postanowienia, zabezpieczyć produkt w
  celu ustalenia jego rzeczywistej jakości, jeżeli zachodzi uzasadnione
  podejrzenie, że jakość produktu nie odpowiada jakości deklarowanej przez
  producenta lub wymaganiom określonym w przepisach odrębnych albo dokumentach
  normalizacyjnych bądź produkt jest nieprawidłowo oznaczony. Przepis art. 25
  ust. 3 stosuje się odpowiednio.
2. Zabezpieczenie, o którym mowa w ust. 1, uchyla się, jeżeli produkt został
  wyłączony z obrotu lub przeklasyfikowany albo uzyskał właściwą jakość.
                                       
                                  Rozdział 6
                     Pobieranie i badanie próbek produktów
                                       
                                   Art. 27.
1. Próbki produktów pobiera się w celu ustalenia czy produkt spełnia wymagania
  jakościowe i bezpieczeństwa określone w przepisach odrębnych lub dokumentach
  normalizacyjnych lub czy jego jakość odpowiada jakości deklarowanej przez
  przedsiębiorcę.
2. Próbki produktów pobiera się w celu poddania badaniom, w ilościach i w
  sposób określony w przepisach odrębnych albo dokumentach normalizacyjnych, a
  w razie braku takiego określenia - w ilościach niezbędnych do przeprowadzenia
  badań.
3. Pobranie próbki produktu stwierdza się poprzez sporządzenie protokołu.
4. Po przeprowadzeniu badań wykonujący badania sporządza sprawozdanie z badań.
                                       
                                   Art. 28.
1. Równocześnie z pobraniem próbki produktu należy, z zastrzeżeniem ust. 3,
  pobrać i zabezpieczyć dodatkową próbkę produktu z tej samej partii w ilości
  odpowiadającej ilości pobranej do badań (próbka kontrolna). Przepis art. 27
  ust. 2 stosuje się odpowiednio.
2. Próbka kontrolna jest przechowywana przez kontrolowanego do czasu jej
  zwolnienia przez wojewódzkiego inspektora, w warunkach uniemożliwiających
  zmianę jakości lub cech charakterystycznych produktu; w tym czasie nie może
  być wprowadzana do obrotu.
3. Próbki kontrolnej nie pobiera się, jeżeli :
   1) pobranie próbki byłoby utrudnione z uwagi na wartość, rodzaj lub
     niewielką ilość produktu,
   2) przechowanie próbki w warunkach uniemożliwiających zmianę jakości lub
     cech charakterystycznych produktu jest niemożliwe,
   3) próbka produktu została poddana badaniom organoleptycznym w toku
     kontroli, chyba że wyniki tych badań uzasadniają podejrzenie, że produkt
     nie spełnia wymagań określonych w przepisach prawa lub dokumentach
     normalizacyjnych albo jego jakość nie odpowiada jakości deklarowanej.
                                       
                                   Art. 29.
1. Badania pobranych próbek produktów i próbek kontrolnych przeprowadzają, z
  zastrzeżeniem ust. 2, laboratoria kontrolno-analityczne Inspekcji.
2. W przypadku, gdy laboratoria Inspekcji nie mogą wykonać badań organ
  Inspekcji może zawrzeć umowę o wykonanie badań pobranej próbki z innym
  wyspecjalizowanym laboratorium.
3. Badanie próbki kontrolnej przeprowadza się na wniosek lub z urzędu.
                                       
                                   Art. 30.
1. Jeżeli przeprowadzone badania wykazały, że produkt nie spełnia wymagań
  określonych w przepisach odrębnych lub w deklaracji, kontrolowany jest
  obowiązany do uiszczenia wojewódzkiemu inspektorowi kwoty stanowiącej
  równowartość kosztów przeprowadzonych badań.
2. Do należności pieniężnych, o których mowa w ust. 1, stosuje się przepisy o
  postępowaniu egzekucyjnym w administracji.
                                       
                                   Art. 31.
1. Prezes Rady Ministrów określi, w drodze rozporządzenia, szczegółowy tryb
  pobierania i badania próbek produktów przez organy Inspekcji.
2. Rozporządzenie, o którym mowa w ust. 1, powinno określać w szczególności:
   1) tryb pobierania i badania próbek produktów,
   2) wzór protokołu pobrania próbki produktu lub próbki kontrolnej,
   3) sposób zabezpieczenia próbek produktów i próbek kontrolnych,
   4) wzór sprawozdania z badań,
   5) sposób postępowania z pozostałościami po próbkach,
   6) sposób ustalania wysokości należności pieniężnych, o których mowa w art.
     30 ust. 1, oraz ich uiszczania.
                                       
                                  Rozdział 7
                           Postępowanie pokontrolne
                                       
                                   Art. 32.
Jeżeli jest to niezbędne dla usunięcia stwierdzonych nieprawidłowości,
wojewódzki inspektor wyda, w drodze decyzji, zarządzenie pokontrolne.
Kontrolowany jest obowiązany poinformować wojewódzkiego inspektora, w
wyznaczonym terminie, o sposobie wykonania zarządzenia.
                                       
                                   Art. 33.
1. Wojewódzki inspektor kieruje do kontrolowanego lub jednostki nadrzędnej
  wystąpienie pokontrolne, informujące o innych stwierdzonych uchybieniach,
  zawierające wnioski o ich usunięcie.
2. Kontrolowany lub jednostka nadrzędna są obowiązani udzielić odpowiedzi na
  wystąpienie pokontrolne w wyznaczonym terminie.
                                       
                                   Art. 34.
Wojewódzki inspektor na podstawie wyników postępowania kontrolnego kieruje
wystąpienie pokontrolne do producenta lub importera produktów badanych w toku
kontroli, jeżeli jest to niezbędne do usunięcia stwierdzonych nieprawidłowości.
Przepis art. 33 ust 2 stosuje się odpowiednio.
                                       
                                   Art. 35.
1. Prezes Rady Ministrów określi, w drodze rozporządzenia, szczegółowy tryb
  postępowania organów Inspekcji, wzór legitymacji służbowej pracowników
  Inspekcji
  oraz tryb ich wydawania i wymiany.
2. Rozporządzenie, o którym mowa w ust. 1, powinno określać w szczególności:
   1) sposób dokumentowania wyników kontroli, a w szczególności wzory
     formularzy protokołów stosowanych w toku postępowania kontrolnego oraz
     przed polubownym sądem konsumenckim,
   2) sposób zabezpieczania dowodów i produktów,
   3) wzór legitymacji służbowej pracowników Inspekcji oraz tryb ich wydawania
     i wymiany.
                                       
                                  Rozdział 8
                            Postępowanie mediacyjne
                                       
                                   Art. 36.
1. Jeżeli przemawia za tym charakter sprawy, wojewódzki inspektor podejmuje
  działania mediacyjne w celu polubownego zakończenia sporu cywilnoprawnego
  między konsumentem a przedsiębiorcą.
2. Postępowanie mediacyjne wszczyna się na wniosek konsumenta lub z urzędu,
  jeżeli wymaga tego ochrona interesu konsumenta.
3. W toku postępowania mediacyjnego wojewódzki inspektor zapoznaje
  przedsiębiorcę z roszczeniem konsumenta, przedstawia stronom sporu przepisy
  prawa mające zastosowanie w sprawie oraz ewentualne propozycje polubownego
  zakończenia sporu.
4. Wojewódzki inspektor może wyznaczyć stronom termin do polubownego
  zakończenia sprawy.
5. Wojewódzki inspektor odstępuje od postępowania mediacyjnego, jeżeli w
  wyznaczonym terminie sprawa nie została polubownie zakończona oraz w razie
  oświadczenia przez co najmniej jedną ze stron, że nie wyraża zgody na
  polubowne zakończenie sprawy.
                                       
                                  Rozdział 9
                       Stałe polubowne sądy konsumenckie
                                       
                                   Art. 37.
1. Stałe polubowne sądy konsumenckie przy wojewódzkich inspektorach, zwane
  dalej "sądami", tworzone są na podstawie umów o zorganizowaniu takich sądów
  zawartych przez wojewódzkich inspektorów z organizacjami pozarządowymi
  reprezentującymi konsumentów lub przedsiębiorców oraz innymi zainteresowanymi
  jednostkami organizacyjnymi.
2. Umowy, o których mowa w ust. 1, określają w szczególności zasady pokrywania
  kosztów wynagrodzenia arbitrów oraz zwrotu kosztów poniesionych w związku z
  wykonywaniem czynności arbitra.
3. Sądy rozpatrują spory o prawa majątkowe wynikłe z umów sprzedaży produktów
  i świadczenia usług zawartych pomiędzy konsumentami i przedsiębiorcami na
  podstawie regulaminu.
4. Minister Sprawiedliwości określi, po zasięgnięciu opinii Prezesa Urzędu
  Ochrony Konkurencji i Konsumentów, w drodze rozporządzenia, regulamin
  organizacji i działania stałych polubownych sądów konsumenckich.
5. Rozporządzenie, o którym mowa w ust. 4, powinno określać w szczególności:
   1) wewnętrzną organizację stałych polubownych sądów konsumenckich,
   2) tryb funkcjonowania stałych polubownych sądów konsumenckich,
   3) czynności jurysdykcyjne i administracyjne stałych polubownych sądów
     konsumenckich i ich organów.
6. W postępowaniu przed sądami polubownymi w zakresie nieuregulowanym ustawą
  stosuje się przepisy Kodeksu postępowania cywilnego.
                                       
                                  Rozdział 10
                                Przepisy karne
                                       
                                   Art. 38.
Kto wbrew obowiązkowi nie wykonuje decyzji, o których mowa w art. 18 i art. 32,
wydanych przez organ Inspekcji lub z jego upoważnienia przez inspektora albo
usuwa dowody lub produkty zabezpieczone w toku kontroli, podlega grzywnie w
wysokości do 360 stawek dziennych albo karze pozbawienia wolności do lat 2.
                                       
                                   Art. 39.
1. Kto uniemożliwia albo utrudnia inspektorowi przeprowadzenie czynności
  kontrolnych, podlega karze aresztu do 30 dni albo grzywny w wysokości do
  5.000 zł.
2. Kto wbrew żądaniu inspektora nie usuwa niezwłocznie uchybień porządkowych
  lub organizacyjnych stwierdzonych w toku kontroli, podlega karze grzywny w
  wysokości do 5000 zł.
                                       
                                  Rozdział 11
                        Przepisy przejściowe i końcowe
                                       
                                   Art. 40.
Do czasu wydania przepisów wykonawczych na podstawie ustawy pozostają w mocy
odpowiednie przepisy dotychczasowe, jeżeli nie są sprzeczne z przepisami
ustawy, jednak nie dłużej niż rok od dnia wejścia w życie ustawy.
                                       
                                   Art. 41.
Postępowania wszczęte i niezakończone przed dniem wejścia w życie ustawy
podlegają rozpatrzeniu według przepisów dotychczasowych.
                                       
                                   Art. 42.
1. Z dniem wejścia w życie ustawy Główny Inspektor przejmie z mocy prawa
  wojewódzkie laboratoria kontrolno-analityczne prowadzone dotychczas przez
  wojewódzkich inspektorów.
2. Pracownicy zatrudnieni w laboratoriach, o których mowa w ust. 1, z dniem
  wejścia w życie ustawy stają się pracownikami Głównego Inspektoratu.
3. Rada Ministrów określi, w drodze rozporządzenia, sposób przejęcia przez
  Głównego Inspektora laboratoriów, o których mowa w ust. 1.
4. Rozporządzenie, o którym mowa w ust. 1, powinno określać w szczególności:
   1) tryb przejęcia laboratoriów,
   2) rodzaje przejmowanych składników mienia oraz etaty i środki finansowe
     niezbędne do prowadzenia tych laboratoriów.
                                       
                                   Art. 43.
Stałe polubowne sądy konsumenckie przy wojewódzkich inspektorach Inspekcji
Handlowej zorganizowane na podstawie przepisów dotychczasowych stają się
stałymi polubownymi sądami konsumenckimi w rozumieniu ustawy.
                                       
                                   Art. 44.
Traci moc ustawa z dnia 25 lutego 1958 r. o Inspekcji Handlowej (Dz.U. z 1999
r. Nr 105, poz. 1205).
                                       
                                   Art. 45.
Ustawa wchodzi w życie w dniu 1 kwietnia 2001 r.
 
