



Dz.U. z 2004 r. Nr 97, poz. 963
                                                                                
                                                                                
                                        
                                        
                                        
                                   U S T A W A
                           z dnia 16 kwietnia 2004 r.
                                        
                o administrowaniu obrotem towarami z zagranicą[1]
                                        
                                        
                                     Dział I
                                 Przepisy ogólne
                                        
                                     Art. 1.
1. Ustawa określa zasady administrowania obrotem towarami z zagranicą oraz, w
  zakresie uzupełniającym przepisy prawa wspólnotowego, obrót towarami z
  krajami trzecimi dokonywany na podstawie przepisów tego prawa.
2.  Przepisów ustawy nie stosuje się do obrotu towarami z zagranicą w takim
  zakresie, w jakim obrót ten jest uregulowany odrębnymi przepisami prawa.
                                     Art. 2.
Użyte w ustawie określenia oznaczają:
   1) obszar celny Wspólnoty - obszar celny w rozumieniu art. 3 rozporządzenia
     nr 2913/92/EWG z dnia 12 października 1992 r. ustanawiającego Wspólnotowy
     Kodeks Celny (Dz. Urz. WE L 302 z 19.10.1992 r.), ostatnio zmienionego
     aktem dotyczącym warunków przystąpienia Republiki Czeskiej, Republiki
     Estońskiej, Republiki Cypryjskiej, Republiki Łotewskiej, Republiki
     Litewskiej, Republiki Węgierskiej, Republiki Malty, Rzeczypospolitej
     Polskiej, Republiki Słowenii i Republiki Słowackiej oraz dostosowań w
     traktatach stanowiących podstawę Unii Europejskiej (Dz. Urz. UE L 236
     z 23.9.2003 r.);
   2) towar - rzecz ruchomą oraz energię;
   3) towary rolno-spożywcze - towary rolne objęte Wspólną Polityką Rolną,
     regulowaną przepisami wspólnotowymi, oraz towary przetworzone nieobjęte
     załącznikiem I do Traktatu ustanawiającego Wspólnotę Europejską (towary z
     grupy non-aneks I);
   4) obrót towarami z zagranicą - przywóz towarów pochodzących z kraju
     trzeciego na terytorium Rzeczypospolitej Polskiej lub wywóz towarów do
     kraju trzeciego z terytorium Rzeczypospolitej Polskiej, niezależnie od
     sposobu ich przemieszczania przez granicę;
   5) obrót towarami z krajami trzecimi - przywóz towarów pochodzących z kraju
     trzeciego na obszar celny Wspólnoty lub wywóz towarów do kraju trzeciego z
     obszaru celnego Wspólnoty, niezależnie od sposobu ich przemieszczania
     przez granicę;
   6) kontyngent - określoną ilość lub wartość towaru, która może być
     przywieziona na terytorium Rzeczypospolitej Polskiej lub wywieziona z tego
   terytorium, w oznaczonym czasie;
   7) transza - określoną, maksymalną lub minimalną, ilość lub wartość towarów,
     na jaką może być udzielone pozwolenie;
   8) okres odniesienia - okres poprzedzający złożenie wniosku o udzielenie
     pozwolenia;
   9) importer lub eksporter wspólnotowy - osobę, która ma siedzibę lub miejsce
     zamieszkania na terytorium Wspólnoty Europejskiej;
  10) importer lub eksporter tradycyjny - importera lub eksportera
     wspólnotowego, który dokonywał obrotu z zagranicą towarem objętym
     kontyngentem, w określonej minimalnej ilości lub o określonej minimalnej
     wartości, w okresie odniesienia;
  11) importer lub eksporter nietradycyjny - importera lub eksportera
     wspólnotowego, który nie dokonywał obrotu z zagranicą towarem objętym
     kontyngentem, w określonej minimalnej ilości lub o określonej minimalnej
     wartości, w okresie odniesienia;
  12) kwota gwarantowana - określoną ilość lub wartość towarów, zagwarantowaną
     dla importerów lub eksporterów nietradycyjnych;
  13) kraj trzeci - kraj niebędący członkiem Wspólnoty Europejskiej.
                                    Dział II
       Obrót towarami z krajami trzecimi dokonywany na podstawie przepisów
                               prawa wspólnotowego
                                        
                                     Art. 3.
1. Jeżeli z przepisów prawa wspólnotowego, w zakresie administrowania obrotem
  towarami z krajami trzecimi, wynika obowiązek uzyskania pozwolenia
  warunkującego:
   1) dopuszczenie towaru do obrotu na obszarze celnym Wspólnoty,
   2) dopuszczenie towaru do obrotu na obszarze celnym Wspólnoty przy
     zastosowaniu stawek celnych preferencyjnych,
   3) wywóz towaru z obszaru celnego Wspólnoty,
   4) wywóz towaru z obszaru celnego Wspólnoty z zastosowaniem refundacji
 - pozwolenie to jest wydawane w drodze decyzji administracyjnej.
2. Do dokumentów, które zgodnie z przepisami prawa wspólnotowego muszą być
  dołączone do wniosku o udzielenie pozwolenia, o którym mowa w ust. 1,
  sporządzonych w języku obcym, należy dołączyć tłumaczenie tych dokumentów na
  język polski sporządzone przez tłumacza przysięgłego.
                                     Art. 4.
Z zastrzeżeniem warunków i zasad określonych w przepisach prawa wspólnotowego, w
sprawach indywidualnych rozstrzyganych w drodze decyzji administracyjnej stosuje
się przepisy Kodeksu postępowania administracyjnego, z wyłączeniem art. 10, art.
57 § 5, art. 58-60, art. 75, art. 76 § 2 i 3, art. 77 § 2-4, art. 78-88 oraz
art. 97-103.
                                     Art. 5.
1. Jeżeli przepisy prawa wspólnotowego nie stanowią inaczej, minister właściwy
  do spraw gospodarki na wniosek importera lub eksportera wspólnotowego, w
  drodze decyzji administracyjnej, udziela pozwolenia, odmawia jego udzielenia,
  zmienia oraz cofa udzielone pozwolenie, z zastrzeżeniem ust. 2 i 3.
2.  W zakresie towarów rolno-spożywczych decyzje, o których mowa w ust. 1,
  wydaje Prezes Agencji Rynku Rolnego.
3. Od decyzji Prezesa Agencji Rynku Rolnego przysługuje odwołanie do ministra
  właściwego do spraw rynków rolnych.
                                     Art. 6.
1. Minister właściwy do spraw gospodarki, w zakresie obrotu towarami z krajami
  trzecimi, podejmuje niezbędne działania w celu wykonania przepisów prawa
  wspólnotowego, w szczególności zmierzające do wykonania obowiązku lub
  zalecenia, nałożonego w tych przepisach prawa na kraje należące do Wspólnoty
  Europejskiej. W tym celu może ogłosić, w drodze obwieszczenia w Dzienniku
  Urzędowym Rzeczypospolitej Polskiej "Monitor Polski", niezbędne informacje o
  podejmowanych działaniach, umożliwiające skuteczne wykonanie przepisów prawa
  wspólnotowego.
2.  W zakresie towarów rolno-spożywczych działania, o których mowa w ust. 1,
  minister właściwy do spraw gospodarki podejmuje na wniosek i w porozumieniu z
  ministrem właściwym do spraw rynków rolnych.
                                     Art. 7.
1. Minister właściwy do spraw rynków rolnych w porozumieniu z ministrem
  właściwym do spraw gospodarki może określić, w drodze rozporządzeń, w
  zakresie obrotu towarami rolno-spożywczymi z krajami trzecimi:
   1) wykaz podmiotów uprawnionych do wywozu towarów w ramach pozawspólnotowych
     akcji humanitarnych, bez konieczności złożenia zabezpieczenia wynikającego
     z przepisów prawa wspólnotowego,
   2) wykaz międzynarodowych organów kontroli i nadzoru uprawnionych do
     wystawiania dokumentów potwierdzających przywóz towarów do krajów trzecich
 - mając na uwadze zapewnienie skutecznego stosowania przepisów prawa
  wspólnotowego.
2. Prezes Agencji Rynku Rolnego przekazuje do Komisji Europejskiej wymagane
  przez przepisy prawa wspólnotowego informacje o działaniach podjętych w celu
  realizacji tych przepisów.
                                     Art. 8.
1. Minister właściwy do spraw gospodarki może określić, w drodze
  rozporządzenia, szczegółowe wymogi, jakie powinien spełniać wniosek o
  udzielenie pozwolenia, o którym mowa w art. 3 ust. 1, składany z
  wykorzystaniem systemu teleinformatycznego.
2. W rozporządzeniu, o którym mowa w ust. 1, należy określić w szczególności
  instrukcję wypełniania, stosowania i przekazywania wniosków oraz strukturę
  przesyłanych danych, mając na uwadze uproszczenie procedury przyjmowania
  wniosków o udzielenie pozwoleń.
                                        
                                    Dział III
               Środki administrowania obrotem towarami z zagranicą
                                        
                                   Rozdział 1
                                 Przepisy ogólne
                                        
                                     Art. 9.
Środki administrowania obrotem towarami z zagranicą, o których mowa w art. 10
ust. 1, są ustanawiane:
   1) w przywozie z krajów trzecich:
     a) zgodnie z art. 24 ust. 2 rozporządzenia (WE) nr 3285/94 z dnia 22
       grudnia 1994 r. w sprawie wspólnych reguł przywozu oraz uchylającego
       rozporządzenie (WE) nr 518/94 (Dz. Urz. WE L 349 z 31.12.1994 r.),
       ostatnio zmienionego rozporządzeniem (WE) nr 2474/2000 z dnia 9
       listopada 2000 r. ustanawiającym, na podstawie art. 1 ust. 7
       rozporządzenia (EWG) nr 3030/93, wykaz wyrobów włókienniczych i
       odzieżowych, które zostaną włączone do GATT 1994 dnia 1 stycznia 2002 r.
       oraz zmieniającym załącznik X do rozporządzenia (EWG) nr 3030/93 i
       załącznik II do rozporządzenia (WE) nr 3285/94 (Dz. Urz. WE L 286 z
       11.11.2000 r.),
     b) zgodnie z art. 19 ust. 2 rozporządzenia (WE) nr 519/94 z dnia 7 marca
       1994 r. w sprawie wspólnych reguł przywozu z niektórych państw trzecich
       i uchylającego rozporządzenia (EWG) nr 1765/82, (EWG) 1766/82 oraz (EWG)
       3420/83 (Dz. Urz. WE L 67 z 10.3.1994 r.), ostatnio zmienionego
       rozporządzeniem (WE) nr 427/2003 z dnia 3 marca 2003 r. w sprawie
       mechanizmu tymczasowych środków ochronnych przy przywozie określonych
       towarów pochodzących z Chińskiej Republiki Ludowej i zmieniającym
       rozporządzenie (WE) nr 519/94 w sprawie wspólnych reguł przywozu
       z niektórych państw trzecich (Dz. Urz. UE L 65 z 8.3.2003 r.),
     c) zgodnie z art. 26 ust. 2 rozporządzenia (WE) nr 517/94 z dnia 7 marca
       1994 r. w sprawie wspólnych reguł dotyczących przywozu wyrobów
       włókienniczych z niektórych państw trzecich, nieobjętych umowami
       dwustronnymi, protokołami, innymi ustaleniami lub innymi szczegółowymi
       normami Wspólnoty dotyczącymi przywozu (Dz. Urz. WE L 67 z 10.3.1994
       r.) ostatnio zmienionego rozporządzeniem nr 2309/2003 z dnia 29 grudnia
       2003 r. zmieniającym załączniki IIIB, IV i VI do rozporządzenia nr
       517/94/WE dotyczącego kontyngentów tekstylnych stosowanych w 2004 r.
       (Dz. Urz. UE L 342 z 30.12.2003 r.);
   2) w wywozie do krajów trzecich:
     a) zgodnie z art. 11 rozporządzenia (EWG) nr 2603/69 z dnia 20 grudnia
       1969 r. ustanawiającego wspólne reguły wywozu (Dz. Urz. WE L 324 z
       27.12.1969 r.), ostatnio zmienionego rozporządzeniem (EWG) nr 3918/91 z
       dnia 19 grudnia 1991 r. zmieniającym rozporządzenie (EWG) nr 2603/69
       ustanawiające wspólne reguły wywozu (Dz. Urz. WE L 372 z 31.12.1991 r.),
     b) w przypadkach uzasadnionych koniecznością wprowadzenia formalności dla
       stosowania umów zgodnych z Traktatem ustanawiającym Wspólnotę
       Europejską.
                                    Art. 10.
1.  Środkami administrowania obrotem towarami z zagranicą są:
   1) automatyczna rejestracja;
   2) kontyngent;
   3) zakaz.
2. Środki, o których mowa w ust. 1, są ustanawiane na czas określony.
                                    Art. 11.
Jeżeli przepisy ustawy nie stanowią inaczej, w sprawach indywidualnych
rozstrzyganych w drodze decyzji administracyjnej stosuje się przepisy Kodeksu
postępowania administracyjnego, z wyłączeniem art. 10, art. 57 § 5, art. 58-60,
art. 75, art. 76 § 2 i 3, art. 77 § 2-4, art. 78-88 oraz art. 97-103.
                                    Art. 12.
1. Minister właściwy do spraw gospodarki w porozumieniu z ministrem właściwym
  do spraw finansów publicznych, po zasięgnięciu opinii Prezesa Urzędu Ochrony
  Konkurencji i Konsumentów, może określić, w drodze rozporządzenia, z
  uwzględnieniem ust. 2, w przypadkach, o których mowa w art. 9:
   1) automatyczną rejestrację;
   2) kontyngent;
   3) zakaz.
2.  W zakresie towarów rolno-spożywczych rozporządzenie, o którym mowa w ust.
  1, minister właściwy do spraw gospodarki wydaje również w porozumieniu z
  ministrem właściwym do spraw rynków rolnych.
                                   Rozdział 2
                            Automatyczna rejestracja
                                        
                                    Art. 13.
Automatyczna rejestracja polega na rejestracji przez organ celny przywozu
towarów z krajów trzecich lub wywozu towarów do krajów trzecich, lub na
obowiązku uzyskania pozwolenia na przywóz lub wywóz towarów.
                                    Art. 14.
1. Minister właściwy do spraw gospodarki, w rozporządzeniu o ustanowieniu
  automatycznej rejestracji, może nałożyć obowiązek uzyskania pozwolenia na
  przywóz lub wywóz towarów, określając równocześnie termin, od którego należy
  składać i rozpatrywać wnioski o udzielenie pozwolenia.
2. Termin, o którym mowa w ust. 1, może biec od dnia ogłoszenia rozporządzenia
  o ustanowieniu automatycznej rejestracji, z tym że organ udzielający pozwoleń
  udziela ich od dnia wejścia w życie rozporządzenia.
3. W ramach automatycznej rejestracji pozwolenia są udzielane przy zachowaniu
  następujących zasad:
   1) rozpatruje się kompletne wnioski zgodnie z kolejnością ich otrzymania
     przez organ udzielający pozwoleń;
   2) pozwolenie jest udzielane na wnioskowaną ilość lub wartość towarów;
   3) okres ważności pozwolenia wynosi 120 dni, chyba że w rozporządzeniu o
     ustanowieniu automatycznej rejestracji określono inny termin, a
     wnioskodawca nie wystąpił o udzielenie pozwolenia na krótszy okres, z
     zastrzeżeniem art. 29 ust. 3.
4. Minister właściwy do spraw gospodarki, nakładając obowiązek uzyskania
  pozwolenia, może równocześnie określić dodatkowe warunki udzielenia
  i wykorzystania pozwolenia, a także dodatkowe dokumenty i informacje, które
  powinny być dołączone do wniosku.
5. Określając dodatkowe warunki oraz dokumenty i informacje, o których mowa w
  ust. 4, minister właściwy do spraw gospodarki uwzględnia potrzebę zapewnienia
  szczególnej kontroli, uzasadnionej specyfiką obrotu towarami z zagranicą,
  uwzględniającą przesłanki określone w przepisach prawa wspólnotowego,
  o których mowa w art. 9.
6. Minister właściwy do spraw gospodarki, nakładając obowiązek uzyskania
  pozwolenia, może równocześnie określić przypadki, w których obrót ten nie
  wymaga uzyskania pozwolenia.
7. Określając przypadki, w których obrót towarami z zagranicą nie wymaga
  uzyskania pozwolenia, minister właściwy do spraw gospodarki uwzględnia
  właściwości towarów, ich przeznaczenie, specyfikę obrotu tymi towarami z
  zagranicą lub potrzebę uproszczenia procedury.
                                    Art. 15.
1. Jeżeli w rozporządzeniu o ustanowieniu automatycznej rejestracji nie został
  nałożony obowiązek uzyskania pozwolenia, przyjęcie zgłoszenia do procedury
  dopuszczenia do obrotu lub procedury wywozu jest jednoznaczne z
  zarejestrowaniem przez organ celny faktu dokonania obrotu z zagranicą towarem
  objętym automatyczną rejestracją.
2. Organy celne przekazują informacje o dokonanym obrocie z zagranicą towarami
  objętymi automatyczną rejestracją.
3. Minister właściwy do spraw gospodarki w porozumieniu z ministrem właściwym
  do spraw finansów publicznych określi, w drodze rozporządzenia, tryb
  przekazywania informacji, o których mowa w ust. 2, organy, którym te
  informacje są przekazywane, a także sposób rejestrowania towarów objętych
  automatyczną rejestracją, mając na względzie sprawny obieg tych informacji.
                                   Rozdział 3
                               Kontyngent i zakaz
                                        
                                    Art. 16.
1.  Minister właściwy do spraw gospodarki w rozporządzeniu o ustanowieniu
  kontyngentu może równocześnie określić dodatkowe warunki udzielenia
  i wykorzystania pozwolenia, a także dodatkowe dokumenty i informacje, które
  powinny być dołączone do wniosku.
2. Określając dodatkowe warunki, dokumenty i informacje, o których mowa w ust.
  1, minister właściwy do spraw gospodarki uwzględnia potrzebę zapewnienia
  szczególnej kontroli, uzasadnionej specyfiką obrotu towarami z zagranicą,
  uwzględniającą przesłanki określone w przepisach prawa wspólnotowego, o
  których mowa w art. 9.
3. Minister właściwy do spraw gospodarki, w rozporządzeniu, o którym mowa w
  ust. 1, może określić przypadki, w których obrót towarami z zagranicą nie
  wymaga uzyskania pozwolenia.
4. Określając przypadki, w których obrót towarami z zagranicą nie wymaga
  uzyskania pozwolenia, minister właściwy do spraw gospodarki uwzględnia
  właściwości towarów, ich przeznaczenie, specyfikę obrotu tymi towarami z
  zagranicą lub potrzebę uproszczenia procedury.
                                    Art. 17.
1. Minister właściwy do spraw gospodarki, ustanawiając kontyngent określi
  sposób jego rozdysponowania zgodnie z art. 18.
2. Minister właściwy do spraw gospodarki, określając sposób rozdysponowania
  kontyngentu, stosownie do art. 18 ust. 1 pkt 1, może określić wielkość
  transzy.
3. Minister właściwy do spraw gospodarki, określając sposób rozdysponowania
  kontyngentu, stosownie do art. 18 ust. 1 pkt 2 i 3, określi terminy składania
  i rozpatrywania wniosków o udzielenie pozwolenia.
4. Minister właściwy do spraw gospodarki, określając sposób rozdysponowania
  kontyngentu, stosownie do art. 18 ust. 1 pkt 3, określi okres odniesienia,
  kwotę gwarantowaną oraz minimalną ilość lub wartość towarów, którymi obrót z
  zagranicą w okresie odniesienia jest warunkiem uznania za importera lub
  eksportera tradycyjnego.
5. Minister właściwy do spraw gospodarki, określając sposób rozdysponowania
  kontyngentu, stosownie do art. 18 ust. 1 pkt 3, może określić wielkość
  transzy dla importerów nietradycyjnych.
                                    Art. 18.
1. Rozdysponowania kontyngentu dokonuje się w jeden z następujących sposobów:
   1) według kolejności otrzymania wniosków;
   2) proporcjonalnie do wielkości wnioskowanych;
   3) proporcjonalnie do ilości lub wartości obrotów zrealizowanych przez osobę
     wnioskującą.
2. Minister właściwy do spraw gospodarki w rozporządzeniu o ustanowieniu
  kontyngentu może określić inny niż określony w ust. 1 sposób rozdysponowania
  kontyngentu, polegający na łączeniu sposobów, o których mowa w ust. 1, lub
  wybranych spośród nich elementów.
                                    Art. 19.
Rozdysponowanie kontyngentu według sposobu, o którym mowa w art. 18 ust. 1 pkt
1, polega na udzieleniu pozwolenia, przy zachowaniu następujących zasad:
   1) rozpatruje się kompletne wnioski zgodnie z kolejnością ich otrzymania
     przez organ udzielający pozwoleń;
   2) wielkości określone w pozwoleniu nie mogą przekraczać wielkości
     wnioskowanych;
   3) okres ważności pozwolenia wynosi 120 dni, chyba że w rozporządzeniu o
     ustanowieniu kontyngentu określono inny termin, a wnioskodawca nie
     wystąpił o udzielenie pozwolenia na krótszy okres, z zastrzeżeniem art. 29
     ust. 3.
   
                                    Art. 20.
Rozdysponowanie kontyngentu według sposobu, o którym mowa w art. 18 ust. 1 pkt
2, polega na udzieleniu pozwolenia, przy zachowaniu następujących zasad:
   1) rozpatruje się kompletne wnioski otrzymane przez organ udzielający
     pozwoleń w terminach określonych w przepisach wydanych na podstawie art.
     17 ust. 3;
   2) wielkości określone we wniosku nie mogą przekraczać kontyngentu;
   3) jeżeli suma wielkości określonych we wszystkich rozpatrywanych wnioskach
     nie przekracza kontyngentu, wnioski te są uwzględniane;
   4) jeżeli suma wielkości określonych we wszystkich rozpatrywanych wnioskach
     przekracza kontyngent, kontyngent ten jest rozdysponowywany
     proporcjonalnie do wielkości wnioskowanych, a wynik zaokrągla się do
     drugiej cyfry po przecinku;
   5) jeżeli pozwolenie ma być udzielone na przywóz lub wywóz określonej liczby
     sztuk danego towaru, wynik obliczenia, o którym mowa w pkt 4, zaokrągla
     się w dół do najbliższej liczby całkowitej;
   6) wielkości określone w pozwoleniu nie mogą przekraczać wielkości
     wnioskowanych;
   7) okres ważności pozwolenia wynosi 120 dni, chyba że w rozporządzeniu o
     ustanowieniu kontyngentu określono inny termin, a wnioskodawca nie
     wystąpił o udzielenie pozwolenia na krótszy okres, z zastrzeżeniem art. 29
     ust. 3.
   
                                    Art. 21.
Rozdysponowanie kontyngentu według sposobu, o którym mowa w art. 18 ust. 1 pkt
3, polega na udzieleniu pozwolenia, przy zachowaniu następujących zasad:
   1) rozpatruje się kompletne wnioski otrzymane przez organ udzielający
     pozwoleń w terminach określonych w przepisach wydanych na podstawie art.
     17 ust. 3;
   2) jeżeli suma wielkości określonych we wszystkich rozpatrywanych wnioskach
     złożonych przez importerów lub eksporterów tradycyjnych nie przekracza
     kontyngentu pomniejszonego o kwotę gwarantowaną, wnioski te są
     uwzględniane;
   3) jeżeli suma wielkości określonych we wszystkich rozpatrywanych wnioskach
     złożonych przez importerów lub eksporterów tradycyjnych przekracza
     kontyngent pomniejszony o kwotę gwarantowaną, kontyngent ten jest
     rozdysponowywany na rzecz importerów lub eksporterów tradycyjnych
     proporcjonalnie do ich udziału w sumie wielkości obrotów zrealizowanych
     w okresie odniesienia, a wynik zaokrągla się do drugiej cyfry po
     przecinku;
   4) jeżeli pozwolenie ma być udzielone na przywóz lub wywóz określonej liczby
     sztuk danego towaru, wynik obliczenia, o którym mowa w pkt 3, zaokrągla
     się w dół do najbliższej liczby całkowitej;
   5) kontyngent jest rozdysponowywany na rzecz importerów lub eksporterów
     nietradycyjnych do wysokości kwoty gwarantowanej, według kolejności
     otrzymania wniosków;
   6) wielkości kontyngentu nierozdysponowane na rzecz importerów lub
     eksporterów tradycyjnych powiększają kwotę gwarantowaną i są
     rozdysponowywane na rzecz importerów lub eksporterów nietradycyjnych,
     według kolejności otrzymania wniosków;
   7) w przypadku niezłożenia wniosków przez importerów lub eksporterów
     tradycyjnych kontyngent jest rozdysponowywany w całości na rzecz
     importerów lub eksporterów nietradycyjnych, według kolejności otrzymania
     wniosków;
   8) wielkości określone w pozwoleniu nie mogą przekraczać wielkości
     wnioskowanych;
   9) okres ważności pozwolenia wynosi 120 dni, chyba że w rozporządzeniu o
     ustanowieniu kontyngentu określono inny termin, a wnioskodawca nie
     wystąpił o udzielenie pozwolenia na krótszy okres, z zastrzeżeniem art. 29
     ust. 3.
   
                                    Art. 22.
Minister właściwy do spraw gospodarki, w rozporządzeniu o ustanowieniu zakazu,
może określić procedury celne oraz normy ilościowe lub wartościowe, których
zakaz nie dotyczy.
                                   Rozdział 4
                                   Pozwolenia
                                        
                                    Art. 23.
Pozwolenie na przywóz towarów z krajów trzecich lub wywóz towarów do krajów
trzecich jest wymagane, jeżeli przedmiotem obrotu są towary objęte:
   1) kontyngentem, z zastrzeżeniem art. 16 ust. 3 i 4;
   2) automatyczną rejestracją, o ile został nałożony obowiązek uzyskania
     pozwolenia.
   
                                    Art. 24.
Obowiązkowi uzyskania pozwolenia nie podlegają towary zwolnione od należności
celnych na podstawie odrębnych przepisów.
                                    Art. 25.
1. Minister właściwy do spraw gospodarki na wniosek importera lub eksportera
  wspólnotowego, w drodze decyzji administracyjnej, udziela pozwolenia, odmawia
  jego udzielenia, zmienia oraz cofa udzielone pozwolenie, z zastrzeżeniem ust.
  2 i 3.
2.  W zakresie towarów rolno-spożywczych decyzje, o których mowa w ust. 1, w
  ramach środków administrowania obrotem towarami z zagranicą, wydaje Prezes
  Agencji Rynku Rolnego.
3. Od decyzji Prezesa Agencji Rynku Rolnego przysługuje odwołanie do ministra
  właściwego do spraw rynków rolnych.
                                    Art. 26.
1. Odmowa udzielenia pozwolenia następuje:
   1) jeżeli organ udzielający pozwoleń otrzyma wniosek po upływie terminu
     określonego w przepisach wydanych na podstawie art. 17 ust. 3;
   2) jeżeli wniosek o udzielenie pozwolenia jest niekompletny;
   3) jeżeli wielkości określone we wniosku przekraczają kontyngent, dla
     którego określono sposób rozdysponowania proporcjonalnie do wielkości
     wnioskowanych;
   4) jeżeli wnioskodawca nie spełnił wymogów określonych w przepisach wydanych
     na podstawie art. 31;
   5) w przypadku wcześniejszego rozdysponowania kontyngentu.
2.  Odmowa udzielenia kolejnych pozwoleń w ramach tego samego kontyngentu albo
  automatycznej rejestracji następuje w przypadku niedokonania zwrotu
  poprzednio udzielonego pozwolenia w terminie 2 miesięcy od dnia upływu
  terminu jego ważności, chyba że udzielenie pozwolenia zostało uzależnione od
  złożenia kaucji.
                                    Art. 27.
Cofnięcie pozwolenia następuje:
   1) jeżeli wymagają tego zobowiązania lub porozumienia międzynarodowe,
     których stroną jest Rzeczpospolita Polska;
   2) w przypadkach uzasadnionych względami porządku publicznego,
     bezpieczeństwa publicznego, ochrony zdrowia i życia ludzi i zwierząt lub
     ochrony roślin.
   
                                    Art. 28.
1. Na wniosek importera lub eksportera wspólnotowego udziela się pozwoleń
  cząstkowych.
2. Suma ilości lub wartości towarów, na jakie udziela się pozwoleń cząstkowych,
  jest równa wielkości, na jaką zostałoby udzielone pozwolenie.
3. Jeżeli z wnioskiem o udzielenie pozwoleń cząstkowych występuje osoba, której
  udzielono pozwolenia, organ udzielający pozwoleń:
   1) zatrzymuje pozwolenie, stosownie do którego udziela się pozwoleń
     cząstkowych;
   2) pomniejsza łączną wielkość pozwoleń cząstkowych o wielkość już
     wykorzystaną;
   3) określa termin ważności pozwoleń cząstkowych, który musi być zgodny z
     terminem ważności pozwolenia.
4. Ilekroć w ustawie jest mowa o pozwoleniu, należy przez to rozumieć
  odpowiednio wszystkie pozwolenia cząstkowe.
                                    Art. 29.
1. Pozwolenia udziela się na czas określony.
2.  Pozwolenia udziela się na określoną ilość lub wartość towarów.
3. Pozwolenia udziela się na okres nie dłuższy niż termin obowiązywania środka
  administrowania obrotem towarami z zagranicą.
4. Pozwolenie jest ważne od dnia jego udzielenia.
5. Kolejne pozwolenie na ten sam towar w ramach tego samego kontyngentu albo
  automatycznej rejestracji może być udzielone po dokonaniu zwrotu poprzednio
  udzielonego pozwolenia.
                                    Art. 30.
Pozwolenie podlega zwrotowi w terminie 2 miesięcy od dnia upływu terminu jego
ważności.
                                    Art. 31.
1. Minister właściwy do spraw gospodarki określi, w drodze rozporządzenia:
   1) wzory wniosków stosowanych w postępowaniu o udzielenie pozwoleń,
   2) wykaz dokumentów i informacji, które powinny być dołączone do wniosku,
   3) sposób udzielenia i wykorzystania pozwoleń,
   4) wzory pozwoleń,
   5) sposób i tryb ewidencjonowania udzielonych pozwoleń
 - mając na względzie maksymalne uproszczenie i ujednolicenie wymogów
  dotyczących dokumentów i informacji, które są niezbędne w postępowaniu o
  udzielenie pozwoleń, i ich ewidencjonowania.
2. Określając dokumenty, informacje oraz sposób udzielenia i wykorzystania
  pozwoleń, o których mowa w ust. 1 pkt 2 i 3, minister właściwy do spraw
  gospodarki uwzględnia w szczególności potrzebę zapewnienia szczególnej
  kontroli uzasadnionej specyfiką obrotu towarami z zagranicą, uwzględniającą
  przesłanki określone w przepisach prawa wspólnotowego, o których mowa w art.
  9.
                                   Rozdział 5
                                     Kaucja
                                        
                                    Art. 32.
Minister właściwy do spraw gospodarki, w rozporządzeniu o ustanowieniu
automatycznej rejestracji albo kontyngentu, może uzależnić udzielenie pozwolenia
od złożenia przez wnioskodawcę kaucji w określonej wysokości. Kaucję złożoną
przez osobę trzecią na rzecz wnioskodawcy uznaje się za złożoną przez
wnioskodawcę.
                                    Art. 33.
Kaucja podlega zwrotowi w terminie 21 dni od dnia zwrotu udzielonego pozwolenia,
chyba że wnioskodawca, ubiegający się o udzielenie kolejnego pozwolenia na ten
sam towar w ramach tego samego kontyngentu albo automatycznej rejestracji,
wystąpi o uznanie uprzednio złożonej kaucji, za zabezpieczenie kolejnego
pozwolenia, o którego udzielenie wnioskuje. W takim przypadku termin 21 dni
biegnie od dnia zwrotu takiego kolejnego pozwolenia.
                                    Art. 34.
W przypadku wykorzystania udzielonego pozwolenia w wysokości co najmniej 95%
kaucja podlega zwrotowi w całości, o ile zwrot tego pozwolenia nastąpił nie
później niż w terminie 2 miesięcy od dnia upływu terminu jego ważności.
          
                                    Art. 35.
W przypadku wykorzystania udzielonego pozwolenia w wysokości do 95% kaucja
podlega przepadkowi na rzecz Skarbu Państwa w stopniu równym różnicy między 95%
wielkości, na jakie zostało udzielone pozwolenie, a stopniem faktycznego
wykorzystania pozwolenia, o ile zwrot tego pozwolenia nastąpił nie później niż w
terminie 2 miesięcy od dnia upływu terminu jego ważności.
                                    Art. 36.
1. Kaucja podlega przepadkowi w całości na rzecz Skarbu Państwa w przypadkach:
   1) niepełnego wykorzystania udzielonego pozwolenia, w wysokości
     nieprzekraczającej 5%;
   2) niedokonania zwrotu udzielonego pozwolenia w terminie 2 miesięcy od dnia
     upływu terminu jego ważności;
   3) wykorzystania udzielonego pozwolenia niezgodnie z przeznaczeniem.
2.  Kaucja nie podlega przepadkowi na rzecz Skarbu Państwa:
   1) w przypadku uchylenia rozporządzenia o ustanowieniu automatycznej
     rejestracji albo kontyngentu przed upływem terminu, na który automatyczna
     rejestracja albo kontyngent został ustanowiony - w odniesieniu do
     pozwoleń, których termin ważności wykracza poza termin wejścia w życie
     rozporządzenia o uchyleniu automatycznej rejestracji albo kontyngentu;
   2) w przypadkach określonych w przepisach wydanych na podstawie art. 38.
   
                                    Art. 37.
Jeżeli pozwolenie zostało udzielone na przywóz lub wywóz określonej liczby sztuk
danego towaru, wynik obliczenia, o którym mowa w art. 34, 35 oraz 36 ust. 1 pkt
1, zaokrągla się w górę do najbliższej liczby całkowitej.
                                    Art. 38.
Minister właściwy do spraw gospodarki określi, w drodze rozporządzenia:
   1) formy, w jakich kaucja może być składana,
   2) szczegółowy tryb pobierania kaucji oraz jej zwrotu, w tym przypadki, w
     których wycofanie wniosku o udzielenie pozwolenia nie powoduje przepadku
     kaucji,
   3) kwotę kaucji, do wysokości której organ udzielający pozwoleń nie pobiera
     kaucji
- uwzględniając potrzebę zapewnienia prawidłowego wykorzystania udzielonych
pozwoleń oraz maksymalnego uproszczenia trybu pobierania i zwrotu kaucji.
                                    Art. 39.
Od kwoty zwróconej kaucji nie płaci się odsetek.
                                    Dział IV
              Zmiany w przepisach obowiązujących i przepisy końcowe
                                        
                                    Art. 40.
W ustawie z dnia 10 września 1999 r. - Kodeks karny skarbowy (Dz.U. Nr 83, poz.
930, z 2000 r. Nr 60, poz. 703 i Nr 62, poz. 717, z 2001 r. Nr 11, poz. 82 i Nr
106, poz. 1149, z 2002 r. Nr 41, poz. 365, Nr 74, poz. 676, Nr 89, poz. 804, Nr
141, poz. 1178 i Nr 213, poz. 1803, z 2003 r. Nr 84, poz. 774, Nr 137, poz. 1302
i Nr 162, poz. 1569 oraz z 2004 r. Nr 29, poz. 257 i Nr ..., poz. ...) w art. 53
§ 33 otrzymuje brzmienie:
  "§ 33. Użyte w rozdziale 7 kodeksu określenie "reglamentacja pozataryfowa"
       oznacza odpowiednio środki polityki handlowej ustanowione przez
       Wspólnotę Europejską w ramach wspólnej polityki handlowej
       postanowieniami wspólnotowymi stosowanymi w odniesieniu do wywozu lub
       przywozu towarów, takie jak środki nadzoru lub ochrony, ograniczenia
       ilościowe i zakazy przywozu oraz wywozu, a także środki administrowania
       obrotem towarami lub usługami z zagranicą, ustanowione przez właściwy
       organ administracji państwowej.".
                                    Art. 41.
Wnioski o udzielenie pozwolenia na obrót towarami z krajami trzecimi przyjęte
przed dniem wejścia w życie ustawy, w celu wykonania prawa wspólnotowego, uznaje
się za przyjęte zgodnie z przepisami ustawy. Za zgodne z przepisami ustawy
uznaje się również działania organów państwa zmierzające do wykonania w tym
zakresie przepisów prawa wspólnotowego.
                                    Art. 42.
Ustawa wchodzi w życie z dniem uzyskania przez Rzeczpospolitą Polską członkostwa
w Unii Europejskiej, z wyjątkiem art. 40, który wchodzi w życie z dniem 2 maja
2004 r.
_______________________________
[1] Niniejszą ustawą zmienia się ustawę z dnia 10 września 1999 r. Kodeks  karny
 skarbowy.
 Dane  dotyczące  ogłoszenia  aktów  prawa  Unii  Europejskiej,  zamieszczone  w
 niniejszej  ustawie - z dniem uzyskania przez Rzeczpospolitą Polską członkostwa
 w  Unii Europejskiej - dotyczą ogłoszenia tych aktów w Dzienniku Urzędowym Unii
 Europejskiej - wydanie specjalne.
