



Dz.U. z 2001 r. Nr 113, poz. 1208
                                                                                
                                        
                                     USTAWA
                             z dnia 26 lipca 2001 r.
                                        
                   o zmianie ustawy o zamówieniach publicznych
                                        
                                        
                                     Art. 1.
W ustawie z dnia 10 czerwca 1994 r. o zamówieniach publicznych (Dz.U. z 1998 r.
Nr 119, poz. 773, z 1999 r. Nr 45, poz. 437, z 2000 r. Nr 12, poz. 136, Nr 93,
poz. 1027 i Nr 110, poz. 1167 oraz z 2001 r. Nr 56, poz. 580 i Nr 76, poz. 813)
wprowadza się następujące zmiany:
1) w art. 9:
   a) w ust. 1 w pkt 10 kropkę zastępuje się przecinkiem i dodaje się pkt 11 i
     12 w brzmieniu:
         "11) publikowanie w Biuletynie Zamówień Publicznych na podstawie
            otrzymanych ogłoszeń informacji zbiorczych o dostawcach lub
            wykonawcach, którym w poprzednim roku udzielone zostało zamówienie
            publiczne o wartości zamówienia przekraczającej wyrażoną w złotych
            równowartość kwoty 500 000 EURO,
         12) prowadzenie listy organizacji pracodawców i przedsiębiorców
           zrzeszających dostawców lub wykonawców uprawnionych do wnoszenia
           środków odwoławczych.";
   b) w ust. 2:
     - w pkt 2 na końcu dodaje się wyrazy "we wskazanym przez siebie
       terminie.",
     - skreśla się pkt 3,
   c) dodaje się ust. 3 w brzmieniu:
         "3. W przypadku ujawnienia naruszenia dyscypliny finansów publicznych
           Prezes Urzędu zawiadamia właściwego rzecznika dyscypliny finansów
           publicznych o naruszeniu dyscypliny finansów publicznych.";
2) w art. 19 w ust. 1 pkt 3 otrzymuje brzmienie:
     "3) dostawców lub wykonawców, którzy zalegają z uiszczeniem podatków,
       opłat, składek na ubezpieczenie społeczne lub zdrowotne, z wyjątkiem
       przypadków, kiedy uzyskali oni przewidzianą prawem zgodę na zwolnienie,
       odroczenie, rozłożenie na raty zaległych płatności lub wstrzymanie w
       całości wykonania decyzji organu podatkowego,";
3) w art. 20 dotychczasową treść oznacza się jako ust. 1 i dodaje się ust. 2 i
  3 w brzmieniu:
  "2. Osoby występujące w imieniu zamawiającego, w postępowaniu o udzielenie
     zamówienia publicznego, składają oświadczenia pisemne o braku lub
     istnieniu okoliczności, o których mowa w ust. 1.
   3. Zaistnienie okoliczności wymienionych w ust. 1 skutkuje wyłączeniem danej
     osoby z postępowania o udzielenie zamówienia publicznego.";
4) po art. 20 dodaje się art. 20a w brzmieniu:
      "Art. 20a. 1. W przypadku zamówień publicznych, których wartość
             przekracza wyrażoną w złotych równowartość kwoty 30 000 EURO,
             zamawiający jest obowiązany, a w przypadku zamówień publicznych
             poniżej tej kwoty - może, powołać komisję przetargową.
         2. Członkami komisji przetargowej mogą być wyłącznie pracownicy
           zamawiającego. Inne osoby mogą uczestniczyć w pracach komisji
           jedynie w charakterze biegłych (rzeczoznawców).
         3. Członkowie komisji przetargowej przygotowują i przeprowadzają
           postępowanie o udzielenie zamówienia publicznego, w szczególności
           dokonują oceny, czy dostawcy lub wykonawcy spełniają wymagane
           warunki, oceniają oferty oraz proponują wybór oferty
           najkorzystniejszej.
         4. Wyboru oferty najkorzystniejszej dokonuje kierownik jednostki lub
           osoba upoważniona, zatwierdzając propozycję komisji przetargowej,
           jeżeli została ona powołana.
         5. Rada Ministrów określi, w drodze rozporządzenia, szczegółowe zasady
           powoływania członków komisji przetargowej oraz tryb jej pracy.";
5) w art. 25:
   a) w ust. 1 w pkt 15 kropkę zastępuje się przecinkiem i dodaje się pkt 16 i
     17 w brzmieniu:
        "16) imię i nazwisko osób odpowiedzialnych za przeprowadzenie
           postępowania o zamówienie publiczne,
         17) imię i nazwisko osób występujących w imieniu zamawiającego.",
   b) po ust. 2 dodaje się ust. 2a w brzmieniu:
         "2a. Oferty, opinie biegłych (rzeczoznawców) oraz wszelkie
           oświadczenia i zawiadomienia składane przez zamawiającego oraz
           dostawców lub wykonawców stanowią załączniki do protokołu.";
6) w art. 27a w ust. 1 w pkt 4 kropkę zastępuje się przecinkiem i dodaje się
  pkt 5 w brzmieniu:
     "5) oferta zawiera błędy w obliczeniu ceny.";
7) art. 27b otrzymuje brzmienie:
      "Art. 27b. 1. Postępowanie o zamówienie publiczne unieważnia się, jeżeli:
           1) w postępowaniu prowadzonym w trybie innym, niż tryb zamówienia z
             wolnej ręki, wpłynęły mniej niż dwie oferty niepodlegające
             odrzuceniu lub mniej niż dwa wnioski o dopuszczenie do udziału w
             przetargu ograniczonym,
           2) cena najkorzystniejszej oferty przewyższa kwotę, którą
             zamawiający może przeznaczyć na finansowanie zamówienia,
           3) wystąpiła istotna zmiana okoliczności powodująca, że prowadzenie
             postępowania lub wykonanie zamówienia nie leży w interesie
             publicznym, czego nie można było wcześniej przewidzieć,
           4) zamawiający nie dopełnił obowiązku zamieszczenia w Biuletynie
             Zamówień Publicznych ogłoszenia o postępowaniu o udzielenie
             zamówienia publicznego albo postępowanie jest dotknięte wadą
             uniemożliwiającą zawarcie ważnej umowy.
         2. O unieważnieniu postępowania zamawiający zawiadamia dostawców lub
           wykonawców biorących udział w postępowaniu, podając uzasadnienie
           faktyczne i prawne.
         3. W przypadku unieważnienia z winy zamawiającego postępowania o
           zamówienie publiczne na podstawie ust. 1 pkt 3 lub 4, dostawcom lub
           wykonawcom, którzy założyli oferty niepodlegające odrzuceniu,
           przysługuje roszczenie o zwrot uzasadnionych kosztów uczestnictwa w
           postępowaniu, w szczególności kosztów przygotowania oferty.";
8) art. 29 otrzymuje brzmienie:
       "Art. 29.1. Zamawiający zaprasza do udziału w przetargu nieograniczonym
              zamieszczając ogłoszenie w miejscu publicznie dostępnym w swojej
              siedzibie, na stronie internetowej oraz za pośrednictwem Prezesa
              Urzędu w Biuletynie Zamówień Publicznych.
         2. Jeżeli wartość zamówienia nie przekracza wyrażonej w złotych
           równowartości kwoty 30 000 EURO, ogłoszenie o przetargu
           nieograniczonym zamieszczane jest w siedzibie zamawiającego, w
           miejscu publicznie dostępnym oraz na stronie internetowej, co
           najmniej na 7 dni przed terminem składania ofert.
         3. Jeżeli wartość zamówienia przekracza równowartość kwoty 30 000 EURO
           zamawiający obowiązany jest zamieścić ogłoszenie o przetargu
           nieograniczonym w swojej siedzibie oraz na stronie internetowej, od
           dnia publikacji ogłoszenia w Biuletynie Zamówień Publicznych do dnia
           składania ofert.
         4. Zamawiający może także ogłosić organizację przetargu
           nieograniczonego w prasie. Ogłoszenie to nie może być jednak
           opublikowane w prasie przed publikacją w Biuletynie Zamówień
           Publicznych.";
9) w art. 30 w pkt 8 kropkę zastępuje się przecinkiem i dodaje się pkt 9 i 10 w
  brzmieniu:
     "9) kryteria oceny ofert,
     10) kwotę wadium.";
10) w art. 35 po ust. 1 dodaje się ust. 1a w brzmieniu:
  "1a. Zamawiający może żądać w specyfikacji istotnych warunków zamówienia
     publicznego wskazania przez dostawcę lub wykonawcę, w ofercie, części
     zamówienia, której wykonanie zamierza on powierzyć osobie trzeciej.";
11) w art. 36 w ust. 1 wyrazy "Dostawca lub wykonawca może" zastępuje się
  wyrazami "Dostawca, wykonawca lub organizacje, o których mowa w art. 79b,
  mogą";
12) art. 40 otrzymuje brzmienie:
      "Art. 40. 1. Dostawca lub wykonawca jest związany ofertą do czasu upływu
             terminu określonego w specyfikacji istotnych warunków zamówienia
             publicznego, jednak nie dłużej niż przez okres 45 dni. Bieg
             terminu rozpoczyna się wraz z upływem terminu składania ofert.
         2. W uzasadnionych przypadkach, przed upływem terminu związania
           złożoną ofertą, zamawiający może tylko jeden raz zwrócić się do
           dostawców lub wykonawców o przedłużenie tego terminu o kolejne 45
           dni.
         3. Odmowa przychylenia się do prośby zamawiającego ze strony dostawcy
           lub wykonawcy nie powoduje utraty wadium.
         4. Zgoda dostawcy lub wykonawcy na przedłużenie okresu związania
           ofertą jest dopuszczalna tylko z jednoczesnym przedłużeniem okresu
           ważności wadium albo, jeżeli nie jest to możliwe, z wniesieniem
           nowego wadium na przedłużony okres związania ofertą.
         5. Dostawca lub wykonawca może przed upływem terminu do składania
           ofert zmienić lub wycofać ofertę.
         6. Wycofanie oferty przed upływem terminu do składania ofert nie
           powoduje utraty wadium.";
13) art. 41 otrzymuje brzmienie:
      "Art. 41. 1. Dostawca lub wykonawca przystępujący do przetargu jest
             obowiązany wnieść wadium, jeżeli wartość zamówienia publicznego
             przekracza wyrażoną w złotych równowartość kwoty 30 000 EURO.
             Kwotę wadium, w granicach od 0,5% do 3% wartości zamówienia,
             określa zamawiający.
         2. W przypadku, gdy koszty zorganizowania przetargu nie są znaczne,
           Prezes Urzędu może, na wniosek zamawiającego, wyrazić zgodę na
           odstąpienie od obowiązku wnoszenia wadium przez dostawców lub
           wykonawców przystępujących do danego przetargu.
         3. Jeżeli wartość zamówienia publicznego nie przekracza wyrażonej w
           złotych równowartości kwoty 30 000 EURO, zamawiający może żądać od
           dostawcy lub wykonawcy wniesienia wadium w wysokości określonej w
           ust. 1.
         4. Dostawca lub wykonawca może wnieść wadium w pieniądzu, poręczeniach
           lub gwarancjach bankowych, gwarancjach ubezpieczeniowych, wekslach z
           poręczeniem wekslowym banku, a za zgodą zamawiającego również w
           czekach potwierdzonych.
         5. Wadium wniesione w pieniądzu zamawiający przechowuje na rachunku
           bankowym.";
14) art. 42 otrzymuje brzmienie:
      "Art. 42.1. Zamawiający jest obowiązany niezwłocznie zwrócić wadium,
             jeżeli:
           1) upłynął termin związania ofertą,
           2) zawarto umowę i wniesiono zabezpieczenie należytego wykonywania
             umowy,
           3) zamawiający unieważnił postępowanie, a protesty zostały
             ostatecznie rozstrzygnięte lub upłynął termin do ich składania.
         2. Na pisemny wniosek dostawcy lub wykonawcy zamawiający jest
           obowiązany zwrócić wadium w ciągu 3 dni od dnia złożenia tego
           wniosku przez dostawcę lub wykonawcę:
           1) który wycofał ofertę przed upływem terminu składania ofert,
           2) którego oferta została odrzucona, przy czym złożenie wniosku
             powoduje utratę prawa do wniesienia protestu.
         3. Jeżeli wadium wniesiono w pieniądzu, zamawiający zwraca je wraz z
           odsetkami wynikającymi z umowy rachunku bankowego, na którym było
           ono przechowywane, pomniejszonym o koszty prowadzenia rachunku oraz
           prowizji bankowej za przelew pieniędzy na rachunek dostawcy lub
           wykonawcy.
         4. Wadium wraz z odsetkami wniesione w pieniądzu przez dostawcę lub
           wykonawcę, którego oferta została uznana za najkorzystniejszą, na
           wniosek tego dostawcy lub wykonawcy, zaliczane jest przez
           zamawiającego na poczet zabezpieczenia należytego wykonania umowy.
         5. Dostawca lub wykonawca, którego oferta została wybrana, traci
           wadium wraz z odsetkami na rzecz zamawiającego w przypadku gdy:
           1) odmówił podpisania umowy na warunkach określonych w ofercie,
           2) nie wniósł zabezpieczenia należytego wykonania umowy na zasadach
             określonych w specyfikacji istotnych warunków zamówienia
             publicznego,
           3) zawarcie umowy stało się niemożliwe z przyczyn leżących po
             stronie dostawcy lub wykonawcy.
         6. Wycofanie oferty po upływie terminu składania ofert powoduje utratę
           wadium.";
15) w art. 43:
   a) ust. 1 otrzymuje brzmienie:
     "1. Zamawiający określa w specyfikacji istotnych warunków zamówienia
       publicznego miejsce i termin otwarcia ofert.",
   b) po ust. 1 dodaje się ust. 1a w brzmieniu:
     "1a. Oferty otwiera się po upływie terminu do składania ofert, przy czym
       dzień, w którym upływa termin składania ofert, jest dniem ich
       otwarcia.";
16) w art. 50:
   a) ust. 1 otrzymuje brzmienie:
     "1. O wyborze najkorzystniejszej oferty zamawiający niezwłocznie
       zawiadamia wszystkich dostawców lub wykonawców biorących udział w
       postępowaniu o zamówienie, wskazując imię i nazwisko lub nazwę (firmę)
       oraz adres (siedzibę) tego dostawcy lub wykonawcy, którego ofertę
       wybrano oraz cenę.",
   b) dodaje się ust. 4 w brzmieniu:
     "4. Informacja przesłana do dostawcy lub wykonawcy, którego ofertę
       wybrano, zawiera poza danymi, o których mowa w ust. 1, określenie
       miejsca i terminu zawarcia umowy.";
17) w art. 69 w ust. 4 wyrazy "kwoty 20 000" zastępuje się wyrazami "kwoty
  30 000";
18) art. 75 otrzymuje brzmienie:
      "Art. 75.1. Zamawiający może żądać od dostawcy lub wykonawcy, z
             zastrzeżeniem ust. 7, zabezpieczenia należytego wykonywania umowy.
         2. Zabezpieczenie należytego wykonania umowy służy do pokrycia
           roszczeń z tytułu niewykonania lub nienależytego wykonania
           zamówienia.
         3. Zabezpieczenie należytego wykonania umowy może być wnoszone w
           pieniądzu, poręczeniach bankowych, gwarancjach bankowych,
           gwarancjach ubezpieczeniowych, a za zgodą zamawiającego również w
           wekslach z poręczeniem wekslowym banku, oraz przez ustanowienie
           zastawu rejestrowego, na zasadach określonych w odrębnych
           przepisach.
         4. Zabezpieczenie należytego wykonania umowy nie może przekraczać 10%
           ceny ofertowej.
         5. Jeżeli zabezpieczenie należytego wykonania umowy wniesiono w
           pieniądzu, zamawiający przechowuje je na oprocentowanym rachunku
           bankowym.
         6. Zamawiający zwraca zabezpieczenie należytego wykonania umowy wraz z
           odsetkami wynikającymi z umowy rachunku bankowego, na którym było
           ono przechowywane, pomniejszone o koszt prowadzenia rachunku oraz
           prowizji bankowej za przelew pieniędzy na rachunek wykonawcy.
         7. Rada Ministrów określi, w drodze rozporządzenia, rodzaje oraz
           wartość zamówień, co do których konieczne jest zabezpieczenie
           należytego wykonania umowy, wysokość zabezpieczenia oraz sposób jego
           wnoszenia i zwrotu, z uwzględnieniem, że wysokość tego ubezpieczenia
           nie może przekraczać wartości, o której mowa w ust. 4.";
19) po art. 79 dodaje się art. 79a i 79b w brzmieniu:
      "Art. 79a. 1. Przed upływem terminu do składania ofert środki odwoławcze,
             wobec czynności podjętych przez zamawiającego, przysługują również
             organizacjom pracodawców i przedsiębiorców zrzeszającym dostawców
             lub wykonawców wpisanym na listę prowadzoną przez Prezesa Urzędu.
         2. Wniesienie protestu, o którym mowa w ust. 1, dopuszczalne jest nie
           później niż 6 dni przed upływem terminu składania ofert.
      Art. 79b. 1. Przez organizacje pracodawców i przedsiębiorców zrzeszające
             dostawców lub wykonawców należy rozumieć organizacje, o których
             mowa w art. 13 ust. 5 ustawy z dnia 9 listopada 2000 r. o
             utworzeniu Polskiej Agencji Rozwoju Przedsiębiorczości (Dz.U. Nr
             109, poz. 1158).
         2. Na listę, o której mowa w art. 79a ust. 1, wpisuje się
           reprezentatywne organizacje pracodawców i przedsiębiorców
           zrzeszające dostawców lub wykonawców.
         3. Wpisu dokonuje się na wniosek zainteresowanej organizacji, w drodze
           decyzji administracyjnej. Decyzje o wpisie, o odmowie wpisu lub o
           skreśleniu z listy wydaje Prezes Urzędu.
         4. Lista organizacji, o której mowa w art. 79a ust. 1, podlega
           ogłoszeniu w Biuletynie Zamówień Publicznych.";
20) w art. 86 w ust. 1 wyrazy "dostawcy lub wykonawcy" zastępuje się wyrazami
  "dostawcy, wykonawcy lub organizacjom, o których mowa w art. 79b,";
21) w art. 88 w ust. 1 i w art. 89 w ust. 1 wyrazy "dostawca lub wykonawca"
  zastępuje się wyrazem "odwołujący";
22) w art. 92 dodaje się ust. 3-5 w brzmieniu:
  "3. Skreślenie z listy arbitrów następuje w przypadku:
     1) wniosku arbitra,
     2) ograniczenia zdolności do czynności prawnych,
     3) utraty praw publicznych,
     4) zrzeczenia się obywatelstwa polskiego,
     5) prawomocnego skazania za przestępstwo umyślne,
     6) śmierci arbitra,
     7) rażącego naruszenia obowiązków arbitra,
     8) podjęcia wykonywania zawodu sędziego, prokuratora, asesora sądowego lub
       prokuratorskiego.
   4. Za rażące naruszenie obowiązków arbitra, o którym mowa w ust. 3 pkt 7,
     należy rozumieć w szczególności: pełnienie funkcji arbitra w sposób
     stronniczy, występowanie jako pełnomocnik w postępowaniach odwoławczych w
     sprawach zamówień publicznych, niezłożenie wniosku o wyłączenie z udziału
     w postępowaniu w przypadku wystąpienia okoliczności uniemożliwiających
     wykonywanie arbitrowi jego obowiązków.
   5. Skreślenia z listy arbitrów dokonuje Prezes Urzędu w drodze decyzji
     administracyjnej.".
                                     Art. 2.
Do postępowań o udzielenie zamówienia publicznego wszczętych przed dniem wejścia
w życie niniejszej ustawy stosuje się przepisy dotychczasowe.
                                        
                                     Art. 3.
Dotychczasowe przepisy wykonawcze zachowują moc jeżeli nie są sprzeczne z
niniejszą ustawą, nie dłużej jednak niż przez 12 miesięcy od dnia wejścia w
życie niniejszej ustawy.
                                     Art. 4.
Jednolity tekst ustawy z dnia 10 czerwca 1994 r. o zamówieniach publicznych
zostanie ogłoszony w terminie 6 miesięcy od dnia ogłoszenia niniejszej ustawy.
                                        
                                     Art. 5.
Ustawa wchodzi w życie po upływie 3 miesięcy od dnia ogłoszenia, z wyjątkiem
art. 1 pkt 8 w zakresie dotyczącym obowiązku zamieszczenia ogłoszeń na stronie
internetowej, który wchodzi w życie po upływie 12 miesięcy od dnia ogłoszenia.
         
