



Dz.U. z 2001 r. Nr 67, poz. 679                       
                                                                                
                                                                                
                                                                                
                                     USTAWA
                          z  dnia 22 czerwca 2001 r.
                                        
     o wykonywaniu działalności gospodarczej w zakresie wytwarzania i obrotu
      materiałami wybuchowymi, bronią, amunicją oraz wyrobami i technologią
                    o przeznaczeniu wojskowym lub policyjnym
                                        
                                   Rozdział 1
                                 Przepisy ogólne
                                        
                                     Art. 1.
Ustawa określa zasady podejmowania i wykonywania przez przedsiębiorców
działalności gospodarczej w zakresie wytwarzania i obrotu materiałami
wybuchowymi, bronią, amunicją oraz wyrobami i technologią o przeznaczeniu
wojskowym lub policyjnym.
                                        
                                     Art. 2.
Wykonywanie działalności gospodarczej w zakresie wytwarzania i obrotu
materiałami wybuchowymi, bronią, amunicją oraz wyrobami i technologią o
przeznaczeniu wojskowym lub policyjnym jest dozwolone wyłącznie po spełnieniu
warunków określonych w ustawie.
                                        
                                     Art. 3.
1. Ilekroć w ustawie jest mowa o:
   1) wytwarzaniu - należy przez to rozumieć, oprócz działalności wytwórczej,
     także odzysk w rozumieniu przepisów o odpadach oraz działalność
     rusznikarską polegającą na naprawianiu albo wytwarzaniu istotnych części
     broni niezbędnych do jej naprawy lub na przerabianiu broni poprzez
     ingerencję w jej istotne części,
   2) obrocie - należy przez to rozumieć działalność handlową dotyczącą
     materiałów wybuchowych, broni, amunicji oraz wyrobów i technologii o
     przeznaczeniu wojskowym lub policyjnym wykonywaną na terytorium
     Rzeczypospolitej Polskiej,
   3) unieszkodliwianiu - należy przez to rozumieć unieszkodliwianie w
     rozumieniu przepisów o odpadach.
2. W rozumieniu ustawy:
   1) materiały wybuchowe - są to:
     a) substancje chemiczne stałe lub ciekłe albo mieszaniny substancji,
       zdolne do reakcji chemicznej z wytwarzaniem gazu o takiej temperaturze i
       ciśnieniu i z taką szybkością, że mogą powodować zniszczenia w
       otaczającym środowisku, a także wyroby wypełnione materiałem wybuchowym,
       z wyłączeniem amunicji, o której mowa w pkt 3,
     b) materiały pirotechniczne - materiały lub mieszaniny materiałów
       przewidzianych do wytwarzania efektów cieplnych, świetlnych,
       dźwiękowych, gazu, dymu lub kombinacji tych efektów, w wyniku
       bezdetonacyjnej, samo podtrzymującej się reakcji chemicznej, a także
       wyroby wypełnione materiałem pirotechnicznym,
   2) broń i istotne części broni - są to broń i istotne części broni w
     rozumieniu przepisów ustawy z dnia 21 maja 1999 r.  o broni i amunicji
     (Dz.U. Nr 53, poz. 549 oraz z 2001 r. Nr 27, poz. 298), a także inne
     urządzenia służące do niszczenia lub obezwładniania celów,
   3) amunicja - są to wyroby wypełnione materiałem wybuchowym, przeznaczone do
     miotania przy użyciu broni palnej, służące do niszczenia lub
     obezwładniania celów, a także dla celów ćwiczebnych,
   4) wyroby i technologie o przeznaczeniu wojskowym lub policyjnym - są to
     wyroby zaprojektowane dla celów wojskowych lub policyjnych oraz
     technologie związane z produkcją lub używaniem tych wyrobów.
                                        
                                     Art. 4.
Działalność gospodarcza w zakresie wytwarzania i obrotu materiałami wybuchowymi,
bronią, amunicją oraz wyrobami i technologią o przeznaczeniu wojskowym lub
policyjnym jest prowadzona w sposób zapewniający ochronę życia i zdrowia
ludzkiego, mienia oraz środowiska naturalnego.
                                        
                                     Art. 5.
W sprawach nie uregulowanych w ustawie, dotyczących udzielenia, odmowy
udzielenia lub cofnięcia koncesji oraz kontroli działalności gospodarczej,
stosuje się przepisy ustawy z dnia 19 listopada 1999 r. - Prawo działalności
gospodarczej (Dz.U. Nr 101, poz. 1178 oraz z 2000 r. Nr 86, poz. 958 i Nr 114,
poz. 1193).
                                        
                                   Rozdział 2
     Zasady koncesjonowania działalności gospodarczej w zakresie wytwarzania
        i obrotu materiałami wybuchowymi, bronią, amunicją oraz wyrobami
             i technologią o przeznaczeniu wojskowym lub policyjnym
                                        
                                     Art. 6.
1. Wykonywanie działalności gospodarczej w zakresie:
   1) wytwarzania i obrotu  materiałami wybuchowymi, bronią, amunicją oraz
     wyrobami o przeznaczeniu wojskowym lub policyjnym,
   2) obrotu technologią o przeznaczeniu wojskowym lub policyjnym,
   wymaga uzyskania koncesji, z zastrzeżeniem przypadków, o których mowa w
   ust. 2.
2. Koncesja nie jest wymagana na obrót wyrobami pirotechniki widowiskowej,
  oznaczonymi kodem klasyfikacji 1.4 G i 1.4 S, określonymi w załączniku A do
  Umowy europejskiej dotyczącej międzynarodowego przewozu drogowego towarów
  niebezpiecznych (ADR), sporządzonej w Genewie dnia 30 września 1957 r. (Dz.U.
  z 1999 r. Nr 30, poz. 287), oraz wyrobami pirotechnicznymi stosowanymi w
  motoryzacji, rolnictwie, ratownictwie, leśnictwie i kolejnictwie.
3. Rada Ministrów określi, w drodze rozporządzenia:
   1) rodzaje broni i amunicji, oraz
   2) wykaz wyrobów i technologii o przeznaczeniu wojskowym lub policyjnym - na
     których wytwarzanie lub obrót jest wymagana koncesja, uwzględniając
     potrzeby obronności i bezpieczeństwa Rzeczypospolitej Polskiej oraz
     zagrożenia życia i zdrowia ludzkiego, mienia oraz środowiska naturalnego.
                                        
                                     Art. 7.
1. Koncesji na wykonywanie działalności gospodarczej, o której mowa w art. 6
  ust. 1,  zwaną dalej "koncesją", udziela, odmawia udzielenia, zmienia lub
  cofa minister właściwy do spraw wewnętrznych, zwany dalej "organem
  koncesyjnym".
2. Przed udzieleniem koncesji organ koncesyjny jest obowiązany, a przed
  wydaniem innych decyzji, o których mowa w ust. 1, może zasięgnąć opinii
  Ministra Obrony Narodowej, ministra właściwego do spraw gospodarki, Szefa
  Urzędu Ochrony Państwa i właściwego komendanta wojewódzkiego Policji.
3. Organ koncesyjny zawiadamia o udzieleniu koncesji, jej zmianie lub cofnięciu
  właściwych ze względu na siedzibę przedsiębiorcy lub miejsce wykonywania
  działalności gospodarczej wojewodę, komendanta wojewódzkiego Państwowej
  Straży Pożarnej, komendanta wojewódzkiego Policji, Głównego Inspektora Pracy,
  Ministra Obrony Narodowej, ministra właściwego do spraw gospodarki i Szefa
  Urzędu  Ochrony  Państwa. O odmowie wydania koncesji zawiadamia się również
  Ministra Obrony Narodowej, Szefa Urzędu Ochrony Państwa oraz komendanta
  wojewódzkiego Policji.
                                        
                                     Art. 8.
1. Koncesji udziela się:
   1) osobie fizycznej, która:
     a) posiada obywatelstwo polskie lub obywatelstwo innego państwa, jeżeli
       otrzymała zezwolenie na osiedlenie się na terytorium Rzeczypospolitej
       Polskiej albo na zasadzie wzajemności, o ile umowy międzynarodowe
       ratyfikowane przez Rzeczpospolitą Polską nie stanowią inaczej,
     b) ukończyła 25 lat, albo 21 lat - w przypadku rusznikarzy,
     c) posiada co najmniej wykształcenie średnie,
     d) udokumentowała przygotowanie zawodowe do wykonywania lub kierowania
       działalnością  gospodarczą  w zakresie wytwarzania i obrotu materiałami
       wybuchowymi, bronią, amunicją oraz wyrobami i technologią o
       przeznaczeniu wojskowym lub policyjnym,
     e) ma pełną zdolność do czynności prawnych,
     f) nie wykazuje zaburzeń psychicznych, o których mowa w ustawie  z dnia 19
       sierpnia 1994 r. o ochronie zdrowia psychicznego (Dz.U. Nr 111, poz.
       535, z 1997 r. Nr 88, poz. 554 i Nr 113, poz. 731, z 1998 r. Nr 106,
       poz. 668, z 1999 r. Nr 11, poz. 95 oraz z 2001 r. Nr 120, poz. 1268)
       oraz istotnych zaburzeń funkcjonowania psychologicznego,
     g) nie była skazana prawomocnym orzeczeniem za umyślne przestępstwo lub
       umyślne przestępstwo lub wykroczenie skarbowe oraz nie toczy się
       przeciwko niej postępowanie w sprawie o takie przestępstwo lub
       wykroczenie,
   2) przedsiębiorcy innemu niż osoba fizyczna, jeżeli co najmniej dwie osoby
     będące członkami organu zarządzającego przedsiębiorstwa albo członek
     organu zarządzającego przedsiębiorstwa i ustanowiony przez ten organ do
     kierowania działalnością określoną w koncesji, prokurent lub pełnomocnik,
     spełniają warunki określone w pkt 1, z tym, że warunek, o którym mowa w
     pkt 1 lit. g) dotyczy także wspólników spółki, członków organu
     zarządzającego, prokurentów oraz udziałowców lub akcjonariuszy
     posiadających co najmniej 20% udziałów lub akcji.
 2. Koncesji udziela się przedsiębiorcy, który:
   1) nie jest wpisany do rejestru dłużników niewypłacalnych prowadzonego przez
     Krajowy Rejestr Sądowy,
   2) udokumentował możliwość spełnienia warunków technicznych i
     organizacyjnych, zapewniających prawidłowe wykonywanie działalności
     gospodarczej objętej koncesją poprzez dołączenie opinii, o których mowa w
     art. 9.
3. Wymóg, o którym mowa w ust. 1 pkt 1 lit. c) nie dotyczy rusznikarzy.
4. Potwierdzeniem przygotowania zawodowego do wykonywania lub kierowania
  działalnością gospodarczą w zakresie, o którym mowa w art. 6 ust. 1 jest
  odbycie szkolenia na koszt osoby szkolącej się.
                                        
                                     Art. 9.
1. Opinie, o których mowa w art. 8. ust. 2 pkt 2, powinny uwzględniać rodzaj
  przewidywanej działalności gospodarczej i towarzyszące jej zagrożenia. Opinie
  te powinny obejmować ocenę:
   1) prawidłowości przyjętych lokalizacji, konstrukcji i wyposażania obiektów
     produkcyjnych, magazynowych, socjalnych, pomocniczych i innych, z punktu
     widzenia wzajemnych zagrożeń dla tych obiektów i otoczenia,
   2) przydatności posiadanych przez wnioskodawcę terenów dla wzniesienia
     obiektów, o których mowa w pkt 1,
   3) bezpieczeństwa przewidywanych do realizacji procesów technologicznych
     oraz występujących w tych procesach surowców, produktów i gotowych
     wyrobów,
   4) bezpieczeństwa urządzeń technologicznych.
2. Przed wystąpieniem o wydanie opinii, przedsiębiorca może zwrócić się do
  upoważnionej instytucji o określenie wymagań, dotyczących przygotowania
  przewidywanej działalności gospodarczej.
3. Opinie, o których mowa w ust. 1, wydaje się na zlecenie  i koszt
  ubiegającego się o nie przedsiębiorcy.
4. Minister właściwy do spraw gospodarki w porozumieniu z ministrem właściwym
  do spraw wewnętrznych oraz Ministrem Obrony Narodowej, po zasięgnięciu opinii
  Szefa Urzędu Ochrony Państwa, określi, w drodze rozporządzenia, instytucje
  wydające opinie, mając na względzie ich potencjał naukowo-badawczy dający
  gwarancję należytego wykonywania zleconych czynności.
                                        
                                    Art. 10.
Minister właściwy do spraw gospodarki w porozumieniu z ministrem właściwym do
spraw wewnętrznych oraz Ministrem Obrony Narodowej określi, w drodze
rozporządzenia, zakres i przebieg szkolenia, o którym mowa w art. 8 ust. 4,
instytucje upoważnione do prowadzenia szkolenia, tryb postępowania w tych
sprawach, a także wysokość opłat z tym związanych. Rozporządzenie powinno w
szczególności zróżnicować zakres szkolenia, w zależności od charakteru i rodzaju
planowanej działalności gospodarczej, a także ustalić sposób dokumentowania
odbycia szkolenia.
                                        
                                    Art. 11.
1.  Osoby, o których mowa w art. 8 ust. 1 oraz w art. 22 i art. 28, są
  obowiązane przedstawić raz na 5 lat aktualne orzeczenie lekarskie i
  psychologiczne stwierdzające brak przeciwwskazań do wykonywania lub
  kierowania działalnością gospodarczą, w zakresie objętym koncesją.
2. Osoby, o których mowa w art. 8 ust. 1, przedstawiają orzeczenie lekarskie i
  psychologiczne organowi koncesyjnemu, a osoby określone w art. 22 i art. 28 pracodawcy.

3. Opłatę za pierwsze badania ponosi osoba badana, a za kolejne badania
  pracowników, przeprowadzane w trakcie zatrudnienia, opłatę ponosi pracodawca.
4. Minister właściwy do spraw zdrowia, w porozumieniu z ministrem właściwym do
  spraw wewnętrznych oraz ministrem właściwym do spraw finansów publicznych
  określi, w drodze rozporządzenia:
   1) zakres badań psychiatrycznych i psychologicznych, którym są obowiązane
     poddać się osoby, o których mowa w ust. 1, a także zakres tych badań u
     osób posiadających koncesję i osób pozostających w stosunku pracy,
   2) warunki i tryb:
     a) odwoływania się od orzeczeń lekarskich i psychologicznych,
     b) uzyskiwania i utraty uprawnień do przeprowadzania badań przez lekarzy i
       psychologów,
     c) wydawania orzeczeń lekarskich i psychologicznych,
   3) kwalifikacje lekarzy i psychologów, upoważnionych do przeprowadzania
     badań lekarskich i psychologicznych,
   4) sposób postępowania z dokumentacją związaną z badaniami oraz wzory
     stosowanych dokumentów,
   5) maksymalne stawki opłat za badania.
 W rozporządzeniu należy uwzględnić kwalifikacje lekarzy i psychologów
  odpowiednie do rodzaju badań, a także konieczność przedstawienia stanu
  zdrowia psychicznego osób, o których mowa w ust. 1 oraz okoliczność, że
  stawki opłat, o których mowa w pkt 5, powinny zapewnić pokrycie kosztów
  przeprowadzonych badań.
                                        
                                    Art. 12.
1. Wniosek o udzielenie koncesji powinien w szczególności zawierać:
   1) oznaczenie przedsiębiorcy, jego siedzibę i adres,
   2) numer w rejestrze przedsiębiorców,
   3) określenie rodzaju i zakresu działalności gospodarczej, na którą ma być
     udzielona koncesja,
   4) wskazanie adresu miejsca wykonywania działalności gospodarczej,
   5) określenie czasu ważności koncesji,
   6) planowaną datę rozpoczęcia działalności gospodarczej,
   7) dane osobowe przedsiębiorcy, o którym mowa w art. 8 ust. 1 pkt 1, a w
     wypadku przedsiębiorcy, o którym mowa w art. 8 ust. 1 pkt 2, członków
     organu zarządzającego przedsiębiorcy, prokurentów i pełnomocników,
     zawierające imię i nazwisko, datę i miejsce urodzenia, obywatelstwo, numer
     PESEL, a w przypadku osoby posiadającej obywatelstwo innego państwa serię
     i numer paszportu, adresy zameldowania na pobyt stały i czasowy,
   8) informację o posiadanym wykształceniu i przygotowaniu zawodowym osób, o
     których mowa w art. 8 ust. 1, a w szczególności o ukończonych szkołach,
     kursach i szkoleniach oraz pracy zawodowej mającej związek z wnioskowaną
     działalnością gospodarczą.
2. Do wniosku, o którym mowa w ust. 1, przedsiębiorca jest obowiązany  dołączyć
  w szczególności następujące dokumenty:
   1) określające formę prawną wnioskodawcy, w szczególności statut lub umowę
     spółki albo inny przewidziany przepisami prawa dokument dotyczący
     ustanowienia działalności gospodarczej i organizacji przedsiębiorcy,
   2)  odpis z rejestru przedsiębiorców,
   3) oświadczenie wskazujące osoby, o których mowa w art. 8 ust. 1 pkt 2, a
     także oświadczenia tych osób o posiadaniu pełnej zdolności do czynności
     prawnych,
   4) listę udziałowców lub akcjonariuszy oraz wielkość znacznych pakietów
     akcji w rozumieniu rozdziału 9 ustawy z dnia 21 sierpnia 1997 r. Prawo o
     publicznym obrocie papierami wartościowymi (Dz.U. Nr 118, poz. 754 i Nr
     141, poz. 945, z 1998 r. Nr 107, poz. 669 i Nr 113, poz. 715 oraz z 2000
     r. Nr 22, poz. 270, Nr 60, poz. 702 i 703, Nr 94, poz. 1037, Nr 103, poz.
     1099, Nr 114, poz. 1191, Nr 116, poz. 1216 i Nr 122, poz. 1315)
     posiadanych przez udziałowców lub akcjonariuszy,
   5) zaświadczenia o niekaralności osób wymienionych w ust. 1 pkt 8 za umyślne
     przestępstwo lub umyślne przestępstwo lub wykroczenie skarbowe i
     oświadczenia tych osób, że nie są prowadzone przeciwko nim postępowania, o
     których mowa w art. 8 ust. 1 pkt 1 lit. g),
   6) odpis z rejestru dłużników niewypłacalnych Krajowego Rejestru Sądowego,
   7) dokument potwierdzający przygotowanie zawodowe, o którym  mowa w art. 8
     ust. 1  pkt 1 lit. d),
   8) orzeczenie lekarskie i psychologiczne, stwierdzające brak przeciwwskazań
     do wykonywania lub kierowania działalnością gospodarczą, określoną w
     koncesji,
   9) opinie, o których mowa w art. 8 ust. 2 pkt 2,
  10) zaświadczenie komendanta powiatowego Państwowej Straży Pożarnej,
     powiatowego inspektora sanitarnego oraz wojewódzkiego inspektora ochrony
     środowiska stwierdzające, że obiekty budowlane i urządzenia techniczne
     przeznaczone do wykonywania działalności gospodarczej spełniają wymagania
     określone odpowiednio w przepisach o ochronie przeciwpożarowej,
     sanitarnych i ochronie środowiska.
3. Przedsiębiorca może dołączyć do wniosku o udzielenie koncesji także inne
  dokumenty mogące mieć istotne znaczenie dla rozpatrzenia wniosku.
4. Organ koncesyjny może zażądać od przedsiębiorcy innych dokumentów, niż
  określone w ust. 2 lub dodatkowych informacji uzupełniających, jeżeli w toku
  postępowania okaże się, że ze względu na obronność, bezpieczeństwo państwa
  lub inny ważny interes publiczny są one niezbędne do rozpatrzenia wniosku.
5. Organy, o których mowa w art. 7 ust. 2, mają prawo żądać od przedsiębiorcy
  ubiegającego się o udzielenie koncesji, udzielenia informacji niezbędnych do
  sprawdzenia danych zawartych we wniosku o udzielenie koncesji oraz dokonać
  sprawdzenia faktów w celu stwierdzenia, czy przedsiębiorca spełnia warunki
  wykonywania planowanej działalności gospodarczej.
                                        
                                    Art. 13.
Minister właściwy do spraw wewnętrznych określi, w drodze rozporządzenia, wzór
wniosku składanego do organu koncesyjnego przez przedsiębiorcę ubiegającego się
o udzielenie koncesji na prowadzenie działalności gospodarczej w zakresie, o
którym mowa w art. 6 ust. 1, uwzględniając w nim obowiązek zawarcia informacji,
o których mowa w art. 12 ust. 1.
                                        
                                    Art. 14.
1. Koncesja zawiera:
   1) podstawę prawną jej udzielenia,
   2) oznaczenie przedsiębiorcy, jego siedzibę i adres,
   3) numer w rejestrze przedsiębiorców,
   4) imiona i nazwiska członków organu zarządzającego oraz prokurentów lub
     pełnomocników w przypadku ich ustanowienia, powołanych do kierowania
     działalnością określoną w koncesji,
   5) określenie rodzaju i zakresu działalności gospodarczej, na którą została
     wydana koncesja,
   6) adres miejsca wykonywania działalności gospodarczej,
   7) planowaną datę rozpoczęcia działalności gospodarczej,
   8) obowiązki przedsiębiorcy na wypadek zaprzestania wykonywania działalności
     gospodarczej, na którą uzyskał koncesję,
   9) czas ważności koncesji,
  10) datę wydania koncesji.
2. Koncesja może ustalać szczególne warunki wykonywania działalności
  gospodarczej, określone przez organ koncesyjny, mające na celu zapewnienie
  ochrony życia i zdrowia ludzkiego, mienia oraz środowiska naturalnego.
3. Koncesja jest udzielana na czas oznaczony, nie krótszy niż 2 lata i nie
  dłuższy niż 50 lat.
4. W koncesji zamieszcza się pouczenie o obowiązku powiadomienia organu
  koncesyjnego o podjęciu działalności gospodarczej w terminie 6 miesięcy od
  daty wydania koncesji lub planowanej daty rozpoczęcia działalności
  gospodarczej, pod rygorem jej cofnięcia.
                                        
                                    Art. 15.
Przedsiębiorca, który uzyskał koncesję na wykonywanie działalności gospodarczej
w zakresie, o którym mowa w art. 6 ust. 1, jest obowiązany:
   1) podjąć działalność gospodarczą w terminie 6 miesięcy od daty wydania
     koncesji lub planowanej daty rozpoczęcia działalności gospodarczej,
   2) zawiadomić organ koncesyjny o podjęciu działalności gospodarczej, w
     terminie 14 dni, od dnia jej podjęcia, a także o jej  zaprzestaniu.
   3) zawiadomić organ koncesyjny, w terminie 14 dni, o zmianach stanu
     faktycznego i prawnego w zakresie danych zawartych we wniosku o wydanie
     koncesji i w dokumentach stanowiących załączniki do tego wniosku,
     powstałych po dniu wydania koncesji,
   4) zabezpieczyć wytworzone i zgromadzone towary - w przypadku zaprzestania
     wykonywania działalności gospodarczej.
                                        
                                    Art. 16.
1. Organ koncesyjny odmawia udzielenia koncesji:
   1) ze względu na zagrożenie obronności lub bezpieczeństwa Państwa albo
     porządku publicznego,
   2) gdy przedsiębiorca znajduje się w likwidacji lub toczy się wobec niego
     postępowanie upadłościowe,
   3) jeżeli przedsiębiorcy cofnięto w ciągu ostatnich 10 lat koncesję, z
     wyjątkiem cofnięcia z przyczyn,  o których mowa w art. 17 ust. 1 pkt 3 i
     4,
   4) jeżeli przedsiębiorcę reprezentuje osoba, która była wspólnikiem,
     członkiem organu zarządzającego, prokurentem lub pełnomocnikiem
     ustanowionym przez przedsiębiorcę do kierowania działalnością określoną w
     koncesji, osoby, o której mowa w art. 8, a jej działalność miała wpływ na
     wydanie decyzji cofającej koncesję.
2. Organ koncesyjny odmawia udzielenia koncesji albo ogranicza zakres
  udzielonej koncesji w stosunku do wniosku, jeżeli przedsiębiorca nie spełnia
  warunków wykonywania działalności gospodarczej, określonych w ustawie.
                                        
                                    Art. 17.
1. Organ koncesyjny cofa koncesję w przypadku, gdy:
   1) wydano prawomocne orzeczenie zakazujące przedsiębiorcy wykonywania
     działalności gospodarczej,
   2) poprzez swoje działanie stwarza zagrożenie obronności lub bezpieczeństwa
     Państwa albo porządku publicznego.
   3) upłynął termin 6 miesięcy od dnia wydania koncesji lub planowanej daty
     rozpoczęcia działalności gospodarczej, a przedsiębiorca nie powiadomił o
     podjęciu działalności,
   4) przedsiębiorca zawiadomił o zaprzestaniu prowadzenia działalności
     gospodarczej lub okoliczności faktyczne wskazują na jej zaprzestanie,
   5) przedsiębiorca przestał spełniać warunki, o których mowa w art. 8 ust. 1
     pkt 1 lit. g), pkt 2 oraz ust. 2 pkt 1,
   6) przedsiębiorca uniemożliwia przeprowadzenie kontroli przez uprawnione
     organy,
   7) przedsiębiorca nie przedstawił aktualnego orzeczenia lekarskiego i
     psychologicznego, o którym mowa w art. 11 ust. 2.
2. Organ koncesyjny cofa koncesję lub ogranicza jej zakres, gdy przedsiębiorca:
   1) w terminie wyznaczonym przez organ uprawniony do kontroli nie usunął
     uchybień odnoszących się do warunków wykonywania działalności
     gospodarczej, określonych w ustawie lub w koncesji,
   2) rażąco narusza warunki wykonywania działalności gospodarczej, określone w
     ustawie lub w koncesji.
                                        
                                   Rozdział 3
     Wykonywanie działalności gospodarczej w zakresie wytwarzania materiałów
       wybuchowych, broni, amunicji oraz wyrobów o przeznaczeniu wojskowym
                                 lub policyjnym
                                        
                                    Art. 18.
1. Materiały wybuchowe, broń, amunicję oraz wyroby o przeznaczeniu wojskowym
  lub policyjnym projektuje się i wytwarza się w taki sposób, aby w normalnych
  i przewidywalnych warunkach, w całym  projektowanym okresie ich używania, bez
  celowego stosowania, stwarzały możliwie najmniejsze zagrożenie dla życia lub
  zdrowia ludzkiego, mienia oraz środowiska naturalnego.
2. Materiały wybuchowe, broń, amunicja oraz wyroby o przeznaczeniu wojskowym
  lub policyjnym projektuje się i wykonuje w taki sposób, aby przy zastosowaniu
  odpowiednich metod technicznych  można je było poddać nieodwracalnemu
  unieszkodliwieniu.
3. Broń palna i jej istotna część podlegają oznakowaniu przez producenta.
  Oznakowanie powinno obejmować kraj producenta, wytwórcę oraz numer seryjny.
                                        
                                    Art. 19.
1. Materiał wybuchowy, broń, amunicja oraz wyroby o przeznaczeniu wojskowym lub
  policyjnym, przed uruchomieniem ich produkcji, podlegają ocenie pod względem
  bezpieczeństwa,  zgodnie z wymogami określonymi w art. 18 ust. 1.
2. Potwierdzenie pozytywnej oceny towarów, o których mowa w ust. 1, następuje
  na zasadach określonych w ustawie z dnia 28 kwietnia 2000 r. o systemie oceny
  zgodności, akredytacji oraz zmianie niektórych ustaw (Dz.U. Nr 43, poz. 489).
3. Przepisów ust. 1 i 2 nie stosuje się do działalności gospodarczej
  prowadzonej przez rusznikarzy w zakresie wytwarzania istotnych części broni,
  niezbędnych do naprawy broni.
                                        
                                    Art. 20.
1. Przedsiębiorca wykonujący działalność gospodarczą w zakresie wytwarzania
  materiałów wybuchowych, broni, amunicji oraz wyrobów o przeznaczeniu
  wojskowym lub policyjnym jest obowiązany  stosować  system oceny jakości
  produkcji, kontrolę produktu końcowego oraz badania wymagane odrębnymi
  przepisami, zwany dalej "systemem".
2. W ramach systemu przedsiębiorca w szczególności określa podstawowe zadania
  na stanowiskach pracy związanych z zarządzaniem i kontrolą produkcji
  materiałów wybuchowych, broni, amunicji oraz wyrobów o przeznaczeniu
  wojskowym lub policyjnym, zasady doboru pracowników, archiwizacji dokumentów
  i danych dotyczących produkcji oraz realizowanych zamówień, a także wytyczne
  dla kontroli wewnętrznej.
3. Minister właściwy do spraw gospodarki, w porozumieniu z ministrem właściwym
  do spraw wewnętrznych oraz Ministrem Obrony Narodowej, po zasięgnięciu opinii
  Szefa Urzędu Ochrony Państwa, określi, w drodze rozporządzenia, szczegółowe
  wymagania dotyczące systemu, uwzględniające ochronę życia i zdrowia
  ludzkiego, mienia oraz środowiska naturalnego w procesie produkcji.
                                        
                                    Art. 21.
1. Przedsiębiorca  wykonujący działalność gospodarczą w zakresie wytwarzania
  materiałów wybuchowych, broni, amunicji oraz wyrobów o przeznaczeniu
  wojskowym lub policyjnym jest obowiązany opracować plan postępowania na
  wypadek zagrożenia życia lub zdrowia ludzkiego, mienia oraz środowiska
  naturalnego i aktualizować go stosownie do  zmieniających się okoliczności.
2. Minister właściwy do spraw gospodarki określi, w drodze rozporządzenia,
  wymagania, jakim powinien odpowiadać plan postępowania na wypadek zagrożenia
  życia lub zdrowia ludzkiego, mienia oraz środowiska naturalnego. Wymagania te
  powinny być zróżnicowane w zależności od rodzaju wytwarzanych towarów, o
  których mowa w ust. 1 i stopnia ich potencjalnego zagrożenia dla otoczenia.
                                        
                                    Art. 22.
1. Pracownik zatrudniony bezpośrednio przy produkcji materiałów wybuchowych,
  broni, amunicji oraz wyrobów o przeznaczeniu wojskowym lub policyjnym
  powinien:
   1) spełniać wymogi, o których mowa w art. 8 ust. 1 pkt 1 lit. e)-g),
   2) mieć ukończone 21 lat,
   3) posiadać odpowiednie  przygotowanie zawodowe,
   4) posiadać nienaganną opinię wydaną przez komendanta powiatowego
     (miejskiego) Policji właściwego ze względu na miejsce zamieszkania.
2. Przygotowanie zawodowe, o którym mowa w ust. 1 pkt 3, uznaje i potwierdza
  zatrudniający przedsiębiorca.
3. Wymogu, o którym mowa w ust. 1 pkt 2 nie stosuje się wobec rusznikarzy.
                                        
                                    Art. 23.
1. Wytworzone materiały wybuchowe, broń, amunicja oraz wyroby o  przeznaczeniu
  wojskowym lub policyjnym, podlegają ewidencjonowaniu.
2. Minister właściwy do spraw gospodarki w porozumieniu z ministrem właściwym
  do spraw wewnętrznych oraz Ministrem Obrony Narodowej, po zasięgnięciu opinii
  Szefa Urzędu Ochrony Państwa określi, w drodze rozporządzenia, sposób
  ewidencjonowania wytworzonych materiałów wybuchowych, broni, amunicji oraz
  wyrobów o przeznaczeniu wojskowym lub policyjnym. W rozporządzeniu tym należy
  uwzględnić dane jakie powinna zawierać dokumentacja prowadzona w celu
  zapewnienia pełnej rejestracji wykonywanych materiałów wybuchowych, broni,
  amunicji oraz wyrobów o przeznaczeniu wojskowym lub policyjnym.
                                        
                                    Art. 24.
1. Wytworzone materiały wybuchowe, broń, amunicja oraz wyroby o przeznaczeniu
  wojskowym lub policyjnym przechowuje się w odpowiednio usytuowanych,
  przystosowanych i zabezpieczonych pomieszczeniach magazynowych, w warunkach
  zapewniających ochronę życia i zdrowia ludzkiego, mienia oraz środowiska
  naturalnego.
2. Minister właściwy do spraw gospodarki, w porozumieniu z ministrem właściwym
  do spraw wewnętrznych oraz Ministrem Obrony Narodowej, po zasięgnięciu opinii
  Szefa Urzędu Ochrony Państwa określi, w drodze rozporządzenia, szczegółowe
  wymagania dla pomieszczeń magazynowych, w tym ich warunki lokalizacyjne i
  niezbędne zabezpieczenie techniczne  oraz zabezpieczenie przed dostępem osób
  nieuprawnionych. Rozporządzenie powinno uwzględniać zróżnicowanie  zagrożeń
  dla otoczenia ze względu na właściwości przechowywanych towarów.
                                        
                                    Art. 25.
1. Przeterminowane lub nieprzydatne do użycia materiały wybuchowe, amunicja,
  broń oraz wyroby o przeznaczeniu wojskowym lub policyjnym, podlegają
  unieszkodliwieniu lub odzyskowi.
2. Unieszkodliwienie lub odzysk  dokonuje się w sposób bezpieczny dla życia lub
  zdrowia ludzkiego i mienia oraz możliwie najmniej uciążliwy dla środowiska
  naturalnego.
                                        
                                    Art. 26.
Przepisów art. 20 ust. 1 i 2 oraz art. 21 ust. 1 nie stosuje się do działalności
gospodarczej prowadzonej przez rusznikarzy.
                                        
                                   Rozdział 4
       Wykonywanie działalności gospodarczej w zakresie obrotu materiałami
            wybuchowymi, bronią, amunicją oraz wyrobami i technologią
                    o przeznaczeniu wojskowym lub policyjnym
                                        
                                    Art. 27.
1. Materiały wybuchowe, broń, amunicja oraz wyroby i technologie o
  przeznaczeniu wojskowym lub policyjnym, dopuszczone do obrotu, powinny
  osiągać charakterystyki i właściwości przewidziane przez producenta, w celu
  zapewnienia ich  maksymalnej niezawodności i bezpieczeństwa.
2. Przepisy art. 19 stosuje się odpowiednio przed dopuszczeniem do obrotu
  towarów, o których mowa w ust. 1.
3. Broń palna importowana podlega oznakowaniu indywidualnym numerem seryjnym
  oraz danymi które umożliwiają identyfikację kraju importera oraz
  przedsiębiorcę importującego.
4. Jeżeli importowana broń palna nie jest opatrzona indywidualnym numerem
  seryjnym, podlega takiemu oznakowaniu przez importera.
                                        
                                    Art. 28.
1. Pracownik zatrudniany przy obrocie materiałami wybuchowymi, bronią, amunicją
  oraz wyrobami o przeznaczeniu wojskowym lub policyjnym powinien:
   1) spełniać wymogi, o których mowa w art. 8 ust. 1 pkt 1 lit. e)-g),
   2) mieć ukończone 21 lat,
   3) posiadać nienaganną opinię, wydaną przez komendanta powiatowego
     (miejskiego) Policji, właściwego ze względu na jego miejsce zamieszkania.
2. Wymóg, o którym mowa w ust. 1 pkt 2 nie dotyczy rusznikarzy.
                                        
                                    Art. 29.
1. Materiały wybuchowe, broń, amunicja oraz wyroby o przeznaczeniu wojskowym
  lub policyjnym, przeznaczone do obrotu, podlegają ewidencjonowaniu.
2. Przedsiębiorca będący stroną czynności prawnej mającej za przedmiot obrót
  materiałami wybuchowymi, bronią, amunicją oraz wyrobami i technologią o
  przeznaczeniu wojskowym lub policyjnym, jest obowiązany prowadzić ewidencję
  zawartych transakcji.
3. Minister właściwy do spraw gospodarki, w porozumieniu z ministrem właściwym
  do spraw wewnętrznych oraz Ministrem Obrony Narodowej, po zasięgnięciu opinii
  Szefa Urzędu Ochrony Państwa określi, w drodze rozporządzenia, sposób
  prowadzenia ewidencji, o których mowa w ust. 1 i 2, oraz okres przechowywania
  związanej z nią dokumentacji. W rozporządzeniu tym należy uwzględnić dane
  jakie powinna zawierać dokumentacja prowadzona w celu zapewnienia pełnej
  rejestracji obrotu materiałami wybuchowymi, bronią, amunicją oraz wyrobami i
  technologią o przeznaczeniu wojskowym lub policyjnym.
                                        
                                    Art. 30.
Minister właściwy do spraw gospodarki i minister właściwy do spraw wewnętrznych
w porozumieniu z Ministrem Obrony Narodowej, po zasięgnięciu opinii Szefa Urzędu
Ochrony Państwa określą, w drodze rozporządzenia, warunki sprzedaży materiałów
wybuchowych, broni, amunicji oraz wyrobów i technologii o przeznaczeniu
wojskowym lub policyjnym oraz zakres i tryb kontroli przestrzegania tych
warunków, mając na względzie zapewnienie bezpieczeństwa i uwzględniając przepisy
odrębnych ustaw, dotyczących tych towarów.
                                        
                                    Art. 31.
1. Nabywanie materiałów wybuchowych, broni, amunicji oraz wyrobów i technologii
  o przeznaczeniu wojskowym lub policyjnym od przedsiębiorców nie posiadających
  koncesji na obrót tymi towarami, jest zakazane, z zastrzeżeniem art. 6 ust.
  2.
2. Wyroby, o których mowa w art. 6 ust. 2 oraz broń, na której posiadanie nie
  jest wymagane pozwolenie na broń, mogą być sprzedawane wyłącznie osobom
  pełnoletnim, po okazaniu dokumentu stwierdzającego tożsamość.
                                        
                                        
                                    Art. 32.
1. Przedsiębiorca wprowadzający na polski obszar celny lub wyprowadzający z
  tego obszaru materiały wybuchowe oraz broń, na które nie jest wymagane
  zezwolenie ministra właściwego do spraw gospodarki, jest obowiązany posiadać
  koncesję ministra właściwego do spraw wewnętrznych i okazać ją
  funkcjonariuszowi celnemu.
2. Funkcjonariusz celny po dokonaniu odprawy celnej wwiezionego towaru, o
  którym mowa w ust. 1, na polski obszar celny, zawiadamia komendanta
  wojewódzkiego Policji właściwego ze względu na siedzibę lub miejsce
  wykonywania działalności przedsiębiorcy.
3. Zawiadomienie należy wysłać w ciągu 3 dni od daty dokonania odprawy celnej i
  powinno ono zawierać: oznaczenie przedsiębiorcy, jego siedzibę i adres, numer
  koncesji i datę jej  wydania, ilość, rodzaj, nazwę, kaliber, markę, serię,
  numer i rok wyrobu broni, odpowiednio- dane dotyczące materiałów wybuchowych.
                                        
                                    Art. 33.
1. Przepisy art. 24 ust. 1 i art. 25 stosuje się odpowiednio do niniejszego
  rozdziału.
2. Minister właściwy do spraw gospodarki, w porozumieniu z ministrem właściwym
  do spraw wewnętrznych oraz Ministrem Obrony Narodowej, po zasięgnięciu opinii
  Szefa Urzędu Ochrony Państwa określi, w drodze rozporządzenia, wymagania
  organizacyjne i techniczne w zakresie przygotowania obiektów, w których będą
  przechowywane materiały wybuchowe, broń, amunicja oraz wyroby o przeznaczeniu
  wojskowym lub policyjnym, które powinny uwzględniać zapewnienie ochrony życia
  i zdrowia ludzkiego, mienia oraz środowiska naturalnego.
                                        
                                   Rozdział 5
 Kontrola działalności gospodarczej w zakresie wytwarzania i obrotu materiałami
    wybuchowymi, bronią, amunicją oraz wyrobami i technologią o przeznaczeniu
                            wojskowym lub policyjnym
                                        
                                    Art. 34.
Przedsiębiorca wykonujący działalność gospodarczą w zakresie, o którym mowa w
art. 6 ust. 1, podlega kontroli, którą sprawują:
   1) organ koncesyjny w zakresie:
     a) zgodności wykonywanej działalności gospodarczej z wydaną koncesją,
     b) przestrzegania warunków wykonywania działalności gospodarczej,
     c) oceny wykonywanej działalności gospodarczej z punktu widzenia
       obronności lub bezpieczeństwa Państwa albo porządku publicznego, ochrony
       bezpieczeństwa lub dóbr osobistych obywateli,
   2) minister właściwy do spraw gospodarki w zakresie wytwarzania i obrotu
     materiałami wybuchowymi i amunicją, wytwarzania broni, z wyłączeniem
     rusznikarzy, oraz wyrobów o przeznaczeniu wojskowym lub policyjnym, a
     także w zakresie ich przechowywania i ewidencjonowania,
   3) inne organy państwowe:
     a) wyspecjalizowane w kontroli danego rodzaju działalności, upoważnione
       przez organ koncesyjny - w zakresie wskazanym przez ten organ,
     b) w zakresie swojej właściwości i kompetencji określonych w odrębnych
       przepisach,
   4) komendanci wojewódzcy Policji - w zakresie wytwarzania broni w ramach
     usług rusznikarskich, obrotu materiałami wybuchowymi, bronią, amunicją
     oraz wyrobami o przeznaczeniu wojskowym lub policyjnym, a także ich
     przechowywania i ewidencjonowania.
                                        
                                    Art. 35.
1. Do prowadzenia kontroli, o której mowa w art. 34, organ koncesyjny może
  powołać na czas trwania kontroli zespół kontrolny, zwany dalej "zespołem".
2. Na wniosek organu koncesyjnego, minister właściwy do spraw gospodarki,
  Minister Obrony Narodowej, Szef Urzędu Ochrony Państwa i Komendant Główny
  Policji, delegują do prac w zespole funkcjonariuszy, żołnierzy lub
  pracowników podległych albo nadzorowanych jednostek organizacyjnych. W skład
  zespołu organ koncesyjny może także powołać biegłych i ekspertów, za ich
  zgodą.
3. Organ koncesyjny, powołując zespół, wyznacza jego kierownika, który
  koordynuje przebieg czynności kontrolnych oraz sporządza protokół
  pokontrolny.
4. Czynności kontrolne są wykonywane na podstawie upoważnienia do
  przeprowadzenia kontroli wydanego przez organ koncesyjny.
                                        
                                   Rozdział 6
                                 Przepisy karne
                                        
                                    Art. 36.
1. Kto wykonuje działalność gospodarczą w zakresie wytwarzania lub obrotu
  materiałami wybuchowymi, bronią, amunicją albo wyrobami i technologią o
  przeznaczeniu wojskowym lub policyjnym bez koncesji lub, wbrew warunkom
  określonym w koncesji, podlega karze pozbawienia wolności od roku do lat 10.
2. Jeżeli sprawca czynu określonego w ust. 1 działa nieumyślnie, podlega karze
  pozbawienia wolności do lat 3.
3. W razie skazania za przestępstwo określone w ust. 1 lub 2, orzeka się
  przepadek materiałów wybuchowych, broni, amunicji oraz wyrobów o
  przeznaczeniu wojskowym lub policyjnym, a także  innych przedmiotów, które
  służyły lub były przeznaczone do popełnienia przestępstwa albo pochodzących
  bezpośrednio lub pośrednio z przestępstwa, chociażby nie stanowiły one
  własności sprawcy.
                                        
                                    Art. 37.
Kto sprzedaje wyroby pirotechniczne, wyłączone spod koncesjonowania lub broń, na
posiadanie której nie jest wymagane pozwolenie, osobom niepełnoletnim, podlega
grzywnie, karze ograniczenia wolności albo pozbawienia wolności do lat 2.
                                        
                                    Art. 38.
Kto wbrew obowiązkom określonym w art. 15 pkt 2 i 3 nie dokonuje zawiadomień,
określonych w tych przepisach, podlega  grzywnie, karze ograniczenia wolności
albo pozbawienia wolności do lat 2.
                                        
                                    Art. 39.
1. Kto utrudnia przeprowadzenie przez uprawnione organy kontroli działalności
  gospodarczej w zakresie wytwarzania lub obrotu materiałami wybuchowymi,
  bronią, amunicją oraz wyrobami i technologią o przeznaczeniu wojskowym lub
  policyjnym, podlega karze  grzywny.
2. Orzekanie w sprawie, o której mowa w ust. 1, następuje w trybie  przepisów
  Kodeksu postępowania w sprawach o wykroczenia.
                                        
                                   Rozdział 7
                  Przepisy zmieniające, przejściowe i końcowe.
                                        
                                    Art. 40.
1. W ustawie z dnia 19 listopada 1999 r. - Prawo działalności gospodarczej
  (Dz.U. Nr 101, poz. 78 oraz z 2000 r. Nr 86, poz. 958 i Nr 114, poz. 1193) w
  art. 14 dodaje się ust. 4 w brzmieniu:
   "4. Przepisy niniejszego rozdziału stosuje się, o ile przepisy szczególne
     nie stanowią inaczej.".
                                        
                                    Art. 41.
1. Koncesje na działalność gospodarczą uzyskane przed dniem wejścia w życie
  niniejszej ustawy w zakresie wytwarzania i obrotu materiałami wybuchowymi,
  bronią oraz amunicją, po spełnieniu przez przedsiębiorcę warunków określonych
  w niniejszej ustawie, podlegają wymianie w terminie do dnia 30 czerwca
  2003 r., a po upływie tego terminu tracą moc.
2. Przedsiębiorca ubiegający się o wymianę koncesji, o której mowa w ust. 1,
  składa wniosek o wymianę koncesji w terminie do dnia 31 grudnia 2002 r., po
  spełnieniu warunków określonych w niniejszej ustawie.
3. Do wniosku o wymianę koncesji stosuje się odpowiednio przepisy art. 12 i
  art. 13.
                                        
                                    Art. 42.
Postępowania wszczęte przed wejściem w życie niniejszej ustawy w sprawach o
udzielenie koncesji i nie zakończone ostateczną decyzją ulegają umorzeniu.
                                        
                                    Art. 43.
Traci moc art. 3 i 18 ustawy z dnia 31 stycznia 1961 r.  o broni, amunicji i
materiałach wybuchowych (Dz.U. Nr 6, poz. 43,  z 1983 r. Nr 6, poz. 35, z 1988
r. Nr 41, poz. 324, z 1989 r. Nr 35, poz. 192, z 1997 r. Nr 6, poz. 31, Nr 88,
poz. 554 i Nr 114, poz. 740 oraz z 1999 r., Nr 53, poz. 549).
                                        
                                    Art. 44.
Ustawa wchodzi w życie z dniem 1 lipca 2001 r.
 
 
 
 
 
