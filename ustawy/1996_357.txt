



                                    
Dz.U. z 1996 r. Nr 75, poz. 357 
                                    
                                    
                                    
                                    
                                USTAWA
                         z dnia 31 maja 1996 r.
                                    
             o zmianie ustawy o zobowiązaniach podatkowych
                 oraz o zmianie niektórych innych ustaw
                                    
                                    
                                Art. 1.
W ustawie z dnia 19 grudnia 1980 r. o zobowiązaniach podatkowych (Dz.U. z 
1993r. Nr 108, poz. 486 i Nr 134, poz. 646 oraz z 1995r. Nr 5, poz. 25 i Nr 85, 
poz. 426) wprowadza się następujące zmiany:
 1) po art. 34 dodaje się art. 34a-34c w brzmieniu:
       "Art. 34a. 1. Na pisemne żądanie naczelnika urzędu skarbowego, 
                wydane w związku z wszczętym postępowaniem przygotowawczym
                w sprawie karnej skarbowej, banki są obowiązane
                do sporządzania i przekazywania informacji dotyczących
                podejrzanego w zakresie:
                 1) posiadanych rachunków bankowych lub rachunków 
                   oszczędnościowych, liczby tych rachunków, a także 
                   obrotów i stanów tych rachunków,
                 2) posiadanych rachunków pieniężnych lub rachunków 
                   papierów wartościowych, liczby tych rachunków, a 
                   także obrotów i stanów tych rachunków,
                 3) zawartych umów kredytowych lub umów pożyczki, a 
                   także umów depozytowych,
                 4) nabytych za pośrednictwem banków akcji Skarbu 
                   Państwa lub obligacji Skarbu Państwa, a także obrotu
                   tymi papierami wartościowymi,
                 5) obrotu wydawanymi przez banki certyfikatami depozytowymi
                   lub innymi papierami wartościowymi.
              2. Przepisy ust. 1 pkt 2 i 4 stosuje się również do innych 
                niż banki podmiotów prowadzących przedsiębiorstwa 
                maklerskie.
              3. Towarzystwa funduszy powierniczych, na pisemne żądanie
                naczelnika urzędu skarbowego, są obowiązane do 
                sporządzania i przekazywania informacji o umorzonych 
                jednostkach uczestnictwa; przepis ust. 1, w części dotyczącej
                przesłanek wystąpienia z żądaniem, stosuje się 
                odpowiednio.
              4. W żądaniu, o którym mowa w ust. 1 - 3, naczelnik urzędu
                skarbowego określa zakres informacji oraz termin ich 
                przekazania; żądanie oznacza się klauzulą "Tajemnica 
                skarbowa", a jego przekazanie następuje w trybie przewidzianym
                dla dokumentów zawierających wiadomości 
                stanowiące tajemnicę służbową w rozumieniu przepisów 
                o ochronie tajemnicy państwowej i służbowej.
              5. Odpis żądania, o którym mowa w ust. 4, naczelnik urzędu
                skarbowego przekazuje dyrektorowi właściwej izby 
                skarbowej.
       Art. 34b. 1. Z żądaniem sporządzenia i przekazania informacji w zakresie,
                o którym mowa w art. 34a ust. 1-3, naczelnik 
                urzędu skarbowego może wystąpić również w związku z 
                postępowaniem administracyjnym wszczętym przez 
                urząd skarbowy na podstawie wydanego postanowienia, 
                po uprzednim wezwaniu podatnika do udzielenia informacji
                z tego zakresu albo do upoważnienia instytucji finansowych
                o przekazanie tych informacji, jeżeli podatnik
                uprzednio:
                 1) nie wyrazi zgody na udzielenie tych informacji albo
                 2) nie upoważni urzędu skarbowego do wystąpienia do 
                   instytucji finansowych wymienionych w art. 34a ust. 
                   1-3 o przekazanie tych informacji, albo
                 3) w terminie wyznaczonym przez urząd skarbowy nie 
                   udzieli informacji lub upoważnienia, o których mowa
                   w pkt 1 lub 2.
              2. Żądanie, o którym mowa w ust. 1, zawiera:
                 1) wskazanie przesłanek uzasadniających konieczność 
                   uzyskania tych informacji,
                 2) dowody potwierdzające, że:
                   a) podatnik odmówił udzielenia informacji lub
                   b) podatnik nie wyraził zgody na udzielenie urzędowi
                     skarbowemu upoważnienia do zażądania tych 
                     informacji, lub
                   c) w terminie określonym przez urząd skarbowy podatnik
                     nie udzielił informacji albo upoważnienia.
              3. Instytucje finansowe wymienione w art. 34a ust. 1-3 odmawiają
                udzielenia informacji, jeżeli żądanie naczelnika 
                urzędu skarbowego nie spełnia wymogów formalnych, o 
                których mowa w ust. 2.
              4. Występując z żądaniem, o którym mowa w ust. 1, naczelnik
                urzędu skarbowego powinien zwracać szczególną 
                uwagę na zasadę wzajemnego zaufania pomiędzy instytucjami
                finansowymi a ich klientami; przepis art. 34a 
                ust. 4 stosuje się odpowiednio.
              5. Naczelnicy urzędów skarbowych składają Ministrowi Finansów
                półroczne sprawozdania zawierające informacje 
                o liczbie wszczętych w danym półroczu postępowań karnych
                skarbowych i administracyjnych w porównaniu z liczbą
                spraw, w których wystąpiono o przekazanie informacji
                określonych w art. 34a.
              6. Informacje, o których mowa w ust. 5, są corocznie 
                przedkładane Sejmowi łącznie ze sprawozdaniem z wykonania
                budżetu państwa.
              7. Minister Finansów lub jego upoważniony przedstawiciel 
                może również zażądać informacji, o których mowa w 
                art. 34a ust. 1-3, w razie wystąpienia władz podatkowych
                państw obcych - w zakresie i na zasadach wynikających
                z umów o unikaniu podwójnego opodatkowania.
       Art. 34c. 1. W toku postępowania karnego skarbowego lub administracyjnego
                prowadzonego przez urząd skarbowy dostęp 
                do informacji, o których mowa w art. 34a, przysługuje 
                wyłącznie pracownikowi załatwiającemu sprawę, jego 
                bezpośredniemu przełożonemu oraz naczelnikowi urzędu
                skarbowego.
              2. Akta sprawy należy przechowywać w pomieszczeniu zabezpieczonym
                zgodnie z przepisami o ochronie tajemnicy
                państwowej i służbowej.
              3. Po zakończeniu postępowania karnego skarbowego lub 
                administracyjnego informacje, o których mowa w art. 
                34a, są wyłączane z akt sprawy i przechowywane w kasach
                pancernych lub szafach pancernych; naczelnik 
                urzędu skarbowego dokonuje w aktach sprawy adnotacji 
                o wyłączeniu informacji.
              4. Przepis art. 34a ust. 4 oraz ust. 3 stosuje się odpowiednio
                do informacji uzyskanych w trybie art. 34b ust. 7.
              5. Ponowne włączenie do akt sprawy informacji, o których 
                mowa w art. 34a, następuje wyłącznie w przypadkach 
                określonych w art. 49c ust. 1.";
 2) po art. 49 dodaje się art. 49a-49i w brzmieniu:
       "Art. 49a. 1. Indywidualne dane zawarte w deklaracjach oraz w innych
                dokumentach składanych przez podatników, płatników
                lub inkasentów objęte są tajemnicą skarbową.
              2. Przepis ust. 1 stosuje się również do danych zawartych 
                w:
                 1) informacjach podatkowych przekazywanych organom
                   podatkowym przez inne, niż wymienione w ust. 
                   1, podmioty,
                 2) aktach postępowania administracyjnego w sprawach 
                   z zakresu prawa podatkowego oraz w aktach spraw 
                   karnych skarbowych,
                 3) informacjach uzyskanych przez organy podatkowe z 
                   banków oraz z innych źródeł niż wymienione w ust. 
                   1 lub w pkt 1 i 2.
         Art. 49b. 1. Do przestrzegania tajemnicy skarbowej obowiązani są:
                 1) pracownicy urzędów skarbowych,
                 2) wójtowie lub burmistrzowie (prezydenci miast) oraz 
                   pracownicy samorządowych służb finansowych,
                 3) pracownicy izb skarbowych oraz osoby wchodzące w 
                   skład podatkowych komisji odwoławczych,
                 4) etatowi oraz pozaetatowi członkowie samorządowych
                   kolegiów odwoławczych, a także pracownicy 
                   biur tych kolegiów,
                 5) Minister Finansów oraz pracownicy Ministerstwa 
                   Finansów,
                 6) osoby, które na podstawie odrębnych przepisów odbywają
                   praktykę zawodową w Ministerstwie Finansów
                   lub w organach podatkowych.
              2. Osoby wymienione w ust. 1 są obowiązane do złożenia 
                na piśmie przyrzeczenia następującej treści:
               "Przyrzekam, że będę przestrzegał tajemnicy skarbowej. 
                Oświadczam, że są mi znane przepisy o odpowiedzialności
                karnej za ujawnienie tajemnicy skarbowej.".
              3. Zachowanie tajemnicy skarbowej obowiązuje również po 
                ustaniu zatrudnienia lub praktyki zawodowej.
              4. Do przestrzegania tajemnicy skarbowej obowiązane są 
                również inne osoby, którym udostępniono informacje 
                objęte tajemnicą skarbową, chyba że na ich ujawnienie 
                zezwala przepis prawa.
              5. Przepisu ust. 4 nie stosuje się do osób, których dotyczą 
                informacje objęte tajemnicą skarbową.
       Art. 49c. 1. Akta zawierające informacje wymienione w art. 34a 
                urzędy skarbowe udostępniają wyłącznie:
                 1) Ministrowi Finansów, izbie skarbowej lub podatkowej
                   komisji odwoławczej - w toku postępowania 
                   administracyjnego lub karnego skarbowego,
                 2) innym urzędom skarbowym albo organom kontroli 
                   skarbowej - w związku z wszczętym postępowaniem 
                   administracyjnym, kontrolnym lub karnym skarbowym,
                 3) sądom - w razie złożenia przez stronę żądania skierowania
                   sprawy karnej skarbowej na drogę postępowania
                   sądowego,
                 4) Naczelnemu Sądowi Administracyjnemu - w razie 
                   złożenia przez stronę skargi w rozumieniu przepisów
                   o Naczelnym Sądzie Administracyjnym,
                 5) Ministrowi Sprawiedliwości, Pierwszemu Prezesowi 
                   Sądu Najwyższego, Prezesowi Naczelnego Sądu 
                   Administracyjnego - w związku z badaniem sprawy 
                   w celu złożenia rewizji nadzwyczajnej, a także Rzecznikowi
                   Praw Obywatelskich, jeżeli strona wniesie 
                   podanie o złożenie rewizji nadzwyczajnej,
                 6) Prokuratorowi Generalnemu:
                    a) w związku z badaniem sprawy w celu złożenia 
                      rewizji nadzwyczajnej,
                    b) na wniosek właściwego prokuratora
                    - w przypadkach określonych w dziale IV Kodeksu 
                      postępowania administracyjnego,
                    - w związku z udziałem prokuratora w postępowaniu
                      przed Naczelnym Sądem Administracyjnym,
                 7) Sądowi Najwyższemu - w związku z rozpoznaniem 
                   rewizji nadzwyczajnej.
              2. W przypadkach określonych w ust. 1 pkt 1 lub 2 stosuje 
                się odpowiednio przepisy art. 34c ust. 1.
              3. W przypadkach, o których mowa w ust. 1, akta spraw są 
                oznaczane oraz przekazywane w sposób przewidziany w 
                art. 34a ust. 4.
              4. Urzędy skarbowe udostępniają Najwyższej Izbie Kontroli,
                w związku z toczącym się postępowaniem kontrolnym, 
                akta, o których mowa w ust. 1, po wyłączeniu z nich informacji
                wymienionych w art. 34a, chyba że informacje 
                takie zostały uprzednio udzielone Najwyższej Izbie 
                Kontroli na podstawie odrębnych przepisów.
              5. Akta nie zawierające informacji, o których mowa w art. 
                34a, organy podatkowe udostępniają:
                 1) Ministrowi Finansów,
                 2) innym organom podatkowym,
                 3) organom kontroli skarbowej,
                 4) Najwyższej Izbie Kontroli - w zakresie i na zasadach
                   określonych w przepisach o Najwyższej Izbie 
                   Kontroli,
                 5) sądowi albo prokuratorowi - w związku z toczącym 
                   się postępowaniem,
                 6) biegłym powołanym w toku postępowania administracyjnego
                   - w zakresie określonym przez organ podatkowy,
                 7) innym organom - w przypadkach i na zasadach 
                   określonych w odrębnych ustawach.
       Art.49d. 1. Organy podatkowe udostępniają informacje wynikające z 
                akt spraw podatkowych, z wyłączeniem informacji określonych
                w art. 34a, innym organom podatkowym, organom
                kontroli skarbowej i Ministrowi Finansów.
              2. W zakresie i na zasadach określonych odrębnymi przepisami,
                organy podatkowe obowiązane są udostępniać informacje
                wynikające z akt spraw podatkowych.
              3. Informacje, o których mowa w ust. 1, udostępniane są 
                również:
                 1) organom celnym,
                 2) rejonowym urzędom pracy,
                 3) jednostkom organizacyjnym Zakładu Ubezpieczeń 
                   Społecznych.
              4. Jednostkom organizacyjnym Zakładu Ubezpieczeń Społecznych
                mogą być udostępniane również informacje o 
                numerach rachunków bankowych posiadanych przez podatników.
              5. Dokumenty, zawierające informacje przekazywane zgodnie
                z przepisami ust. 2-4, oznacza się klauzulą "Tajemnica
                skarbowa".
              6. W zakresie i na zasadach wynikających z umów o unikaniu
                podwójnego opodatkowania, informacje zawarte w 
                aktach podatkowych lub inne informacje mogą być 
                przekazywane władzom podatkowym państw obcych, 
                pod warunkiem że obowiązujące w tych państwach 
                przepisy prawa dają rękojmię wykorzystania przekazanych
                informacji zgodnie z zasadami przyjętymi w zawartych
                umowach.
        Art. 49e. Przepisy art. 49c i 49d nie naruszają uprawnień strony 
                przewidzianych w art. 73 i 74 Kodeksu postępowania 
                administracyjnego oraz w art. 150 § 1 i 2 ustawy karnej 
                skarbowej.
        Art. 49f. Organy podatkowe, za zgodą podatnika, obowiązane są 
                wydać zaświadczenie o wysokości zaległości podatkowych
                podatnika na żądanie:
                 1) jednostek organizacyjnych, które na podstawie ustaw 
                   regulujących zasady funkcjonowania tych jednostek 
                   uprawnione są do udzielania kredytów (pożyczek),
                 2) kontrahentów podatników prowadzących działalność 
                   gospodarczą,
                 3) małżonka,
                 4) wspólnika spółek wymienionych w art. 47 ust. 1.
         Art. 49g. Minister Finansów określi, w drodze zarządzenia, szczegółowe
                zasady i tryb wydawania zaświadczeń, o których 
                mowa w art. 49f.
       Art. 49h. 1. Minister Finansów podaje do wiadomości publicznej 
                zbiorcze informacje dotyczące podatków.
              2. W szczególnie uzasadnionych przypadkach Minister Finansów
                może podać do wiadomości publicznej informacje
                dotyczące wysokości zapłaconych podatków lub stanu
                zaległości podatkowych poszczególnych podatników 
                prowadzących działalność gospodarczą.
              3. Uprawnienie, o którym mowa w ust. 1, przysługuje również
                organom podatkowym.
              4. Uprawnienia, o których mowa w ust. 1 i 2, przysługują 
                również Prezesowi Najwyższej Izby Kontroli.
       Art. 49i. 1. Kto będąc obowiązany do zachowania tajemnicy skarbowej
                ujawnia informacje objęte tą tajemnicą, 
                      podlega karze pozbawienia wolności do lat 3.
              2. Kto będąc obowiązany do zachowania tajemnicy skarbowej
                ujawnia informacje określone w art. 34a ust. 1-3, 
                     podlega karze pozbawienia wolności od 6 miesięcy
                      do lat 5.
              3. Jeżeli sprawca czynu określonego w ust. 1 lub 2 działa 
                nieumyślnie,
                     podlega karze pozbawienia wolności do lat 2.
              4. Jeżeli pokrzywdzonym nie jest Skarb Państwa, ściganie 
                następuje na wniosek pokrzywdzonego.
                                    
                                Art. 2.
W ustawie z dnia 31 stycznia 1989r. - Prawo bankowe (Dz. U. z 1992r. Nr 72, 
poz. 359, z 1993r. Nr 6, poz. 29, Nr 28, poz. 127 i Nr 134, poz. 646, z 1994 r. 
Nr 80, poz. 369 i Nr 121, poz. 591, z 1995r. Nr 4, poz. 18 i Nr 133, poz. 654 
oraz z 1996 r. Nr 10, poz. 61) wprowadza się następujące zmiany:
 1) w art. 48 w ust. 4 wyrazy "sąd, prokurator lub Generalny Inspektor Kontroli
   Skarbowej" zastępuje się wyrazami "sąd lub prokurator",
 2) po art. 48 dodaje się art. 48{1} w brzmieniu:
        "Art. 48{1}. Zakres oraz zasady udzielania informacji przez banki organom
                podatkowym lub organom kontroli skarbowej regulują
                odrębne ustawy.".
                                    
                                Art. 3.
W ustawie z dnia 22 marca 1991 r. - Prawo o publicznym obrocie papierami 
wartościowymi i funduszach powierniczych (Dz.U. z 1994 r. Nr 58, poz. 239, 
Nr 71, poz. 313 i Nr 121, poz. 591 oraz z 1996 r. nr 45, poz. 199) wprowadza 
się następujące zmiany:
 1) po art. 32 dodaje się art. 32a w brzmieniu:
        "Art. 32a. Zasady oraz zakres udzielania organom podatkowym lub 
                organom kontroli skarbowej informacji przez podmioty 
                prowadzące przedsiębiorstwa maklerskie regulują odrębne
                ustawy.",
 2) po art. 113b dodaje się art. 113c w brzmieniu:
        "Art. 113c. Zasady oraz zakres udzielania organom podatkowym 
                lub organom kontroli skarbowej informacji przez towarzystwa
                regulują odrębne ustawy.".
        
                                Art. 4.
 1. Art. 34a-34c ustawy, o której mowa w art. 1, stosuje się do postępowań 
   wszczętych po dniu wejścia w życie niniejszej ustawy.
 2. Przepisów wymienionych w ust. 1 nie stosuje się do zdarzeń określonych w 
   art. 34a ust. 1-3 zaistniałych przed dniem ogłoszenia niniejszej ustawy.
                                    
                                Art. 5.
Ustawa wchodzi w życie z dniem 1 stycznia 1997 r.
