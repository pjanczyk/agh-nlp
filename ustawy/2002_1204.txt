



Dz.U. z 2002 r. Nr 144, poz. 1204
                                        
                                        
                                        
                                        
                                   U S T A W A
                             z dnia 18 lipca 2002 r.
                                        
                     o świadczeniu usług drogą elektroniczną
                                        
                                        
                                        
                                   Rozdział 1
                                 Przepisy ogólne
                                        
                                     Art. 1.
Ustawa określa:
1) obowiązki usługodawcy związane ze świadczeniem usług drogą elektroniczną,
2) zasady wyłączania odpowiedzialności usługodawcy z tytułu świadczenia usług
  drogą elektroniczną,
3) zasady ochrony danych osobowych osób fizycznych korzystających z usług świad
  czonych drogą elektroniczną.
                                        
                                     Art. 2.
Określenia użyte w ustawie oznaczają:
1) adres elektroniczny - oznaczenie systemu teleinformatycznego umożliwiające
  porozumiewanie się za pomocą środków komunikacji elektronicznej, w
  szczególności poczty elektronicznej,
2) informacja handlowa - każdą informację przeznaczoną bezpośrednio lub
  pośrednio do promowania towarów, usług lub wizerunku przedsiębiorcy lub osoby
  wykonującej zawód, której prawo do wykonywania zawodu jest uzależnione od
  spełnienia wymagań określonych w odrębnych ustawach, z wyłączeniem informacji
  umożliwiającej porozumiewanie się za pomocą środków komunikacji
  elektronicznej z określoną osobą oraz informacji o towarach i usługach
  niesłużącej osiągnięciu efektu handlowego pożądanego przez podmiot, który
  zleca jej rozpowszechnianie, w szczególności bez wynagrodzenia lub innych
  korzyści od producentów, sprzedawców i świadczących usługi,
3) system teleinformatyczny - zespół współpracujących ze sobą urządzeń
  informatycznych i oprogramowania, zapewniający przetwarzanie i przecho
  wywanie, a także wysyłanie i odbieranie danych poprzez sieci
  telekomunikacyjne za pomocą właściwego dla danego rodzaju sieci urządzenia
  końcowego w rozumieniu ustawy z dnia 21 lipca 2000 r. - Prawo
  telekomunikacyjne (Dz.U. Nr 73, poz. 852, z 2001 r. Nr 122, poz. 1321 i Nr
  154, poz. 1800 i 1802 oraz z 2002 r. Nr 25, poz. 253 i Nr 74, poz. 676),
4) świadczenie usługi drogą elektroniczną - wykonanie usługi, które następuje
  przez wysyłanie i odbieranie danych za pomocą systemów teleinformatycznych,
  na indywidualne żądanie usługobiorcy, bez jednoczesnej obecności stron, przy
  czym dane te są transmitowane za pośrednictwem sieci publicznych w rozumieniu
  ustawy, o której mowa w pkt 3,
5) środki komunikacji elektronicznej - rozwiązania techniczne, w tym urządzenia
  teleinformatyczne i współpracujące z nimi narzędzia programowe, umożliwiające
  indywidualne porozumiewanie się na odległość przy wykorzystaniu transmisji
  danych między systemami teleinformatycznymi, a w szczególności pocztę
  elektroniczną,
6) usługodawca - osobę fizyczną, osobę prawną albo jednostkę organizacyjną
  nieposiadającą osobowości prawnej, która prowadząc, chociażby
  ubocznie, działalność zarobkową lub zawodową świadczy usługi drogą
  elektroniczną,
7) usługobiorca - osobę fizyczną, osobę prawną albo jednostkę organizacyjną
  nieposiadającą osobowości prawnej, która korzysta z usługi świadczonej drogą
  elektroniczną.
                                        
                                     Art. 3.
Przepisów ustawy nie stosuje się do:
   1) rozpowszechniania lub rozprowadzania programów radiowych lub programów
     telewizyjnych i związanych z nimi przekazów tekstowych w rozumieniu ustawy
     z dnia 29 grudnia 1992 r. o radiofonii i telewizji (Dz.U. z 2001 Nr 101,
     poz. 1114 oraz z 2002 r. Nr 25, poz. 253 i Nr 56, poz. 517),
   2) używania poczty elektronicznej lub innego równorzędnego środka
     komunikacji elektronicznej między osobami fizycznymi, w celach osobistych
     niezwiązanych z prowadzoną przez te osoby, chociażby ubocznie,
     działalnością zarobkową lub wykonywanym przez nie zawodem,
   3) świadczenia przez operatora usług telekomunikacyjnych polegających na
     przekazywaniu danych lub sygnałów między zakończeniami sieci
     telekomunikacyjnej, jeżeli przekaz ten dokonywany jest w oparciu o zasady
     określone w art. 12,
   4) przeprowadzania rozliczeń i rozrachunków międzybankowych za pomocą
     elektronicznych nośników informacji,
   5) wydawania i wykorzystywania kart płatniczych oraz pieniądza
     elektronicznego w rozumieniu ustawy z dnia 29 sierpnia 1997 r. - Prawo
     bankowe (Dz.U. z 2002 r. Nr 72, poz. 665),
   6) świadczenia usług drogą elektroniczną, jeżeli odbywa się ono w ramach
     struktury organizacyjnej usługodawcy, przy czym usługa świadczona drogą
     elektroniczną służy wyłącznie do kierowania pracą lub procesami
     gospodarczymi tego podmiotu.
                                        
                                     Art. 4.
1. Jeżeli ustawa wymaga uzyskania zgody usługobiorcy to zgoda ta:
   1) nie może być domniemana lub dorozumiana z oświadczenia woli o innej
     treści,
   2) może być odwołana w każdym czasie.
2. Usługodawca wykazuje uzyskanie zgody, o której mowa w ust. 1, dla celów
  dowodowych.
                                        
                                   Rozdział 2
          Obowiązki usługodawcy świadczącego usługi drogą elektroniczną
                                        
                                     Art. 5.
1. Usługodawca podaje, w sposób wyraźny, jednoznaczny i bezpośrednio dostępny
  poprzez system teleinformatyczny, którym posługuje się usługobiorca,
  informacje podstawowe określone w ust. 2 - 5.
2. Usługodawca podaje:
   1) adresy elektroniczne,
   2) imię, nazwisko, miejsce zamieszkania i adres albo nazwę lub firmę oraz
     siedzibę i adres.
3. Jeżeli usługodawcą jest przedsiębiorca, podaje on również informacje
  dotyczące właściwego zezwolenia i organu zezwalającego, w razie gdy
  świadczenie usługi wymaga, na podstawie odrębnych przepisów, takiego
  zezwolenia.
4. Przepis ust. 3 nie narusza obowiązku określonego w art. 12 ust. 1 pkt 2
  ustawy z dnia 19 listopada 1999 r. - Prawo działalności gospodarczej (Dz.U.
  Nr 101, poz. 1178, z 2000 r. Nr 86, poz. 958 i Nr 114, poz. 1193, z 2001 r.
  Nr 49, poz. 509, Nr 67, poz. 679, Nr 102, poz. 1115 i Nr 147, poz. 1643 oraz
  z 2002 r. Nr 1, poz. 2).
5. Jeżeli usługodawcą jest osoba fizyczna, której prawo do wykonywania zawodu
  jest uzależnione od spełnienia określonych w odrębnych ustawach wymagań,
  podaje również:
   1) w przypadku ustanowienia pełnomocnika, jego imię, nazwisko, miejsce
     zamieszkania i adres albo jego nazwę lub firmę oraz siedzibę i adres,
   2) samorząd zawodowy, do którego należy,
   3) tytuł zawodowy, którego używa oraz państwo, w którym został on przyznany,
   4) numer w rejestrze publicznym, do którego jest wpisany wraz ze wskazaniem
     nazwy rejestru i organu prowadzącego rejestr,
   5) informację o istnieniu właściwych dla danego zawodu zasad etyki zawodowej
     oraz o sposobie dostępu do tych zasad.
                                        
                                     Art. 6.
Usługodawca jest obowiązany zapewnić usługobiorcy dostęp do aktualnej informacji
o:
   1) szczególnych zagrożeniach związanych z korzystaniem z usługi świadczonej
     drogą elektroniczną,
   2) funkcji i celu oprogramowania lub danych niebędących składnikiem treści
     usługi, wprowadzanych przez usługodawcę do systemu teleinformatycznego,
     którym posługuje się usługobiorca.
                                        
                                     Art. 7.
Usługodawca zapewnia działanie systemu teleinformatycznego, którym się
posługuje, umożliwiając nieodpłatnie usługobiorcy:
1) w razie, gdy wymaga tego właściwość usługi:
   a) korzystanie przez usługobiorcę z usługi świadczonej drogą elektroniczną,
     w sposób uniemożliwiający dostęp osób nieuprawnionych do treści przekazu
     składającego się na tę usługę, w szczególności przy wykorzystaniu technik
     kryptograficznych odpowiednich dla właściwości świadczonej usługi,
   b) jednoznaczną identyfikację stron usługi świadczonej drogą elektroniczną
     oraz potwierdzenie faktu złożenia oświadczeń woli i ich treści,
     niezbędnych do zawarcia drogą elektroniczną umowy o świadczenie tej
     usługi, w szczególności przy wykorzystaniu bezpiecznego podpisu
     elektronicznego w rozumieniu ustawy z dnia 18 września 2001 r. o podpisie
     elektronicznym (Dz.U. Nr 130, poz. 1450),
2) zakończenie, w każdej chwili, korzystania z usługi świadczonej drogą
  elektroniczną.
                                        
                                     Art. 8.
1. Usługodawca:
   1) określa regulamin świadczenia usług drogą elektroniczną, zwany dalej
     "regulaminem",
   2) nieodpłatnie udostępnia usługobiorcy regulamin przed zawarciem umowy o
     świadczenie takich usług, a także - na jego żądanie - w taki sposób, który
     umożliwia pozyskanie, odtwarzanie i utrwalanie treści regulaminu za pomocą
     systemu teleinformatycznego, którym posługuje się usługobiorca.
2. Usługobiorca nie jest związany tymi postanowieniami regulaminu, które nie
  zostały mu udostępnione w sposób, o którym mowa w ust. 1 pkt 2.
3. Regulamin określa w szczególności:
   1) rodzaje i zakres usług świadczonych drogą elektroniczną,
   2) warunki świadczenia usług drogą elektroniczną, w tym:
     a) wymagania techniczne niezbędne do współpracy z systemem
       teleinformatycznym, którym posługuje się usługodawca,
      b) zakaz dostarczania przez usługobiorcę treści o charakterze bezprawnym,
   3) warunki zawierania i rozwiązywania umów o świadczenie usług
     drogą elektroniczną,
   4) tryb postępowania reklamacyjnego.
4. Usługodawca świadczy usługi drogą elektroniczną zgodnie z regulaminem.
                                        
                                     Art. 9.
1. Informacja handlowa jest wyraźnie wyodrębniana i oznaczana w sposób
  niebudzący wątpliwości, że jest to informacja handlowa.
2. Informacja handlowa zawiera:
   1) oznaczenie podmiotu, na którego zlecenie jest ona rozpowszechniana, oraz
     jego adresy elektroniczne,
   2) wyraźny opis form działalności promocyjnej, w szczególności obniżek cen,
     nieodpłatnych świadczeń pieniężnych lub rzeczowych i innych korzyści
     związanych z promowanym towarem, usługą lub wizerunkiem, a także
     jednoznaczne określenie warunków niezbędnych do skorzystania z tych
     korzyści, o ile są one składnikiem oferty,
   3) wszelkie informacje, które mogą mieć wpływ na określenie zakresu
     odpowiedzialności stron, w szczególności ostrzeżenia i zastrzeżenia.
3. Przepisy ust. 1 i 2 nie naruszają przepisów ustawy:
   1) z dnia 16 kwietnia 1993 r. o zwalczaniu nieuczciwej konkurencji (Dz.U. Nr
     47, poz. 211, z 1996 r. Nr 106, poz. 496, z 1997 r. Nr 88, poz. 554, z
     1998 r. Nr 106, poz. 668 oraz z 2000 r. Nr 29, poz. 356 i Nr 93, poz.
     1027) oraz
   2) z dnia 29 lipca 1992 r. o grach losowych, zakładach wzajemnych i grach na
     automatach (Dz. U. z 1998 r. Nr 102, poz. 650, Nr 145, poz. 946, Nr 155,
     poz. 1014 i Nr 160, poz. 1061, z 2000 r. Nr 9, poz. 117, Nr 70, poz. 816 i
     Nr 116, poz. 1216, z 2001 r. Nr 84, poz. 908 oraz z 2002 r. Nr 25, poz.
     253).
                                        
                                    Art. 10.
1. Zakazane jest przesyłanie niezamówionej informacji handlowej skierowanej do
  oznaczonego odbiorcy za pomocą środków komunikacji elektronicznej,
  w szczególności poczty elektronicznej.
2. Informację handlową uważa się za zamówioną, jeżeli odbiorca wyraził zgodę na
  otrzymywanie takiej informacji, w szczególności udostępnił w tym celu
  identyfikujący go adres elektroniczny.
3. Działanie, o którym mowa w ust. 1, stanowi czyn nieuczciwej konkurencji
  w rozumieniu przepisów ustawy, o której mowa w art. 9 ust. 3 pkt 1.
                                        
                                    Art. 11.
W sprawach nieuregulowanych w ustawie do świadczenia usług drogą elektroniczną,
w szczególności do składania oświadczeń woli w postaci elektronicznej, stosuje
się przepisy Kodeksu cywilnego oraz innych ustaw.
                                        
                                   Rozdział 3
          Wyłączenie odpowiedzialności usługodawcy z tytułu świadczenia
                            usług drogą elektroniczną
                                        
                                    Art. 12.
1. Nie ponosi odpowiedzialności za przekazywane dane ten, kto transmitując
  dane:
   1) nie jest inicjatorem transmisji,
   2) nie wybiera odbiorcy danych oraz
   3) nie usuwa albo nie modyfikuje danych będących przedmiotem transmisji.
2. Wyłączenie odpowiedzialności, o którym mowa w ust. 1, obejmuje także
  automatyczne i krótkotrwałe pośrednie przechowywanie transmitowanych danych,
  jeżeli działanie to ma wyłącznie na celu przeprowadzenie transmisji, a dane
  nie są przechowywane dłużej, niż jest to w zwykłych warunkach konieczne dla
  zrealizowania transmisji.
                                        
                                    Art. 13.
1. Nie ponosi odpowiedzialności za przechowywane dane ten, kto transmitując
  dane oraz zapewniając automatyczne i krótkotrwałe pośrednie przechowywanie
  tych danych w celu przyspieszenia ponownego dostępu do nich na żądanie innego
  podmiotu:
   1) nie usuwa albo nie modyfikuje danych,
   2) posługuje się uznanymi i stosowanymi zwykle w tego rodzaju działalności
     technikami informatycznymi określającymi parametry techniczne dostępu do
     danych i ich aktualizowania oraz
   3) nie zakłóca posługiwania się technikami informatycznymi
     uznanymi i stosowanymi zwykle w tego rodzaju działalności w zakresie
     zbierania informacji o korzystaniu ze zgromadzonych danych.
2. Nie ponosi odpowiedzialności za przechowywane dane ten, kto przy zachowaniu
  warunków, o których mowa w ust. 1, niezwłocznie usunie dane albo uniemożliwi
  dostęp do przechowywanych danych, gdy uzyska wiadomość, że dane zostały
  usunięte z początkowego źródła transmisji lub dostęp do nich został
  uniemożliwiony, albo gdy sąd lub inny właściwy organ nakazał usunięcie danych
  lub uniemożliwienie do nich dostępu.
                                        
                                    Art. 14.
1. Nie ponosi odpowiedzialności za przechowywane dane ten, kto udostępniając
  zasoby systemu teleinformatycznego w celu przechowywania danych przez
  usługobiorcę, nie wie o bezprawnym charakterze danych lub związanej z nimi
  działalności, a w razie otrzymania urzędowego zawiadomienia lub uzyskania
  wiarygodnej wiadomości o bezprawnym charakterze danych lub związanej z nimi
  działalności niezwłocznie uniemożliwi dostęp do tych danych.
2. Usługodawca, który otrzymał urzędowe zawiadomienie o bezprawnym charakterze
  przechowywanych danych dostarczonych przez usługobiorcę i uniemożliwił dostęp
  do tych danych, nie ponosi odpowiedzialności względem tego usługobiorcy za
  szkodę powstałą w wyniku uniemożliwienia dostępu do tych danych.
3. Usługodawca, który uzyskał wiarygodną wiadomość o bezprawnym charakterze
  przechowywanych danych dostarczonych przez usługobiorcę i uniemożliwił dostęp
  do tych danych, nie odpowiada względem tego usługobiorcy za szkodę powstałą w
  wyniku uniemożliwienia dostępu do tych danych, jeżeli niezwłocznie zawiadomił
  usługobiorcę o zamiarze uniemożliwienia do nich dostępu.
4. Przepisów ust. 1-3 nie stosuje się, jeżeli usługodawca przejął kontrolę nad
  usługobiorcą w rozumieniu przepisów ustawy z dnia 15 grudnia 2000 r. o
  ochronie konkurencji i konsumentów (Dz.U. Nr 122, poz. 1319).
                                        
                                    Art. 15.
Podmiot, który świadczy usługi określone w art. 12-14, nie jest obowiązany do
sprawdzania przekazywanych, przechowywanych lub udostępnianych przez niego
danych, o których mowa w art. 12-14.
                                        
                                   Rozdział 4
      Zasady ochrony danych osobowych w związku ze świadczeniem usług drogą
                                  elektroniczną
                                        
                                    Art. 16.
1. Do przetwarzania danych osobowych w rozumieniu ustawy z dnia 29 sierpnia
  1997 r. o ochronie danych osobowych (Dz.U. Nr 133, poz. 883, z 2000 r. Nr 12,
  poz. 136, Nr 50, poz. 580 i Nr 116, poz. 1216, z 2001 r. Nr 42, poz. 474, Nr
  49, poz. 509 i Nr 100, poz. 1087 oraz z 2002 r. Nr 74, poz. 676), w związku
  ze świadczeniem usług drogą elektroniczną, stosuje się przepisy tej ustawy, o
  ile przepisy niniejszego rozdziału nie stanowią inaczej.
2. Dane osobowe podlegają ochronie przewidzianej w niniejszym rozdziale w
  zakresie ich przetwarzania niezależnie od tego, czy jest ono dokonywane w
  zbiorach danych.
                                        
                                    Art. 17.
Dane osobowe usługobiorcy mogą być przetwarzane przez usługodawcę w celu i
zakresie określonym w niniejszej ustawie.
                                        
                                    Art. 18.
1. Usługodawca może przetwarzać następujące dane osobowe usługobiorcy niezbędne
  do nawiązania, ukształtowania treści, zmiany lub rozwiązania stosunku
  prawnego między nimi:
   1) nazwisko i imiona usługobiorcy,
   2) numer ewidencyjny PESEL,
   3) adres zameldowania na pobyt stały,
   4) adres do korespondencji, jeżeli jest inny niż adres, o którym mowa w pkt
     3,
   5) dane służące do weryfikacji podpisu elektronicznego usługobiorcy,
   6) adresy elektroniczne usługobiorcy.
2. W celu realizacji umów lub dokonania innej czynności prawnej z usługobiorcą,
  usługodawca może przetwarzać inne dane niezbędne ze względu na właściwość
  świadczonej usługi lub sposób jej rozliczenia.
3. Usługodawca wyróżnia i oznacza te spośród danych, o których mowa w ust. 2,
  jako dane, których podanie jest niezbędne do świadczenia usługi drogą
  elektroniczną zgodnie z art. 22 ust. 1.
4. Usługodawca może przetwarzać, za zgodą usługobiorcy i dla celów określonych
  w art. 19 ust. 2 pkt 2, inne dane dotyczące usługobiorcy, które nie są
  niezbędne do świadczenia usługi drogą elektroniczną.
5. Usługodawca może przetwarzać następujące dane charakteryzujące sposób
  korzystania przez usługobiorcę z usługi świadczonej drogą elektroniczną (dane
  eksploatacyjne):
   1) oznaczenia identyfikujące usługobiorcę nadawane na podstawie danych, o
     których mowa w ust. 1,
   2) oznaczenia identyfikujące zakończenie sieci telekomunikacyjnej lub system
     teleinformatyczny, z którego korzystał usługobiorca,
   3) informacje o rozpoczęciu, zakończeniu oraz zakresie każdorazowego
     korzystania z usługi świadczonej drogą elektroniczną,
   4) informacje o skorzystaniu przez usługobiorcę z usług świadczonych drogą
     elektroniczną.
6. Usługodawca udziela informacji o danych, o których mowa w ust. 1-5, organom
  państwa na potrzeby prowadzonych przez nie postępowań.
                                        
                                    Art. 19.
1. Usługodawca nie może przetwarzać danych osobowych usługobiorcy po
  zakończeniu korzystania z usługi świadczonej drogą elektroniczną, z
  zastrzeżeniem ust. 2.
2. Po zakończeniu korzystania z usługi świadczonej drogą elektroniczną
  usługodawca, na zasadach określonych w ust. 3-5, może przetwarzać tylko te
  spośród danych określonych w art. 18, które są:
   1) niezbędne do rozliczenia usługi oraz dochodzenia roszczeń z tytułu
     płatności za korzystanie z usługi,
   2) niezbędne do celów reklamy, badania rynku oraz zachowań i preferencji
     usługobiorców z przeznaczeniem wyników tych badań na potrzeby polepszenia
     jakości usług świadczonych przez usługodawcę, za zgodą usługobiorcy,
   3) niezbędne do wyjaśnienia okoliczności niedozwolonego korzystania z
     usługi, o którym mowa w art. 21 ust. 1,
   4) dopuszczone do przetwarzania na podstawie odrębnych ustaw lub umowy.
3. Rozliczenie usługi świadczonej drogą elektroniczną przedstawione
  usługobiorcy nie może ujawniać rodzaju, czasu trwania, częstotliwości i
  innych parametrów technicznych poszczególnych usług, z których skorzystał
  usługobiorca, chyba że zażądał on szczegółowych informacji w tym zakresie.
4. Dla celów, o których mowa w ust. 2 pkt 2, dopuszcza się jedynie zestawianie
  danych wymienionych w art. 18 ust. 4 i 5 dotyczących korzystania przez
  usługobiorcę z różnych usług świadczonych drogą elektroniczną, pod warunkiem
  usunięcia wszelkich oznaczeń identyfikujących usługobiorcę lub zakończenie
  sieci telekomunikacyjnej albo system teleinformatyczny, z którego korzystał
  (anonimizacja danych), chyba że usługobiorca wyraził uprzednio zgodę na
  nieusuwanie tych oznaczeń.
5. Usługodawca nie może zestawiać danych osobowych usługobiorcy z przybranym
  przez niego pseudonimem.
                                        
                                    Art. 20.
1. Usługodawca, który przetwarza dane osobowe usługobiorcy, jest obowiązany
  zapewnić usługobiorcy dostęp do aktualnej informacji o:
   1) możliwości korzystania z usługi świadczonej drogą elektroniczną anonimowo
     lub z wykorzystaniem pseudonimu, o ile są spełnione warunki określone w
     art. 22 ust. 2,
   2) udostępnianych przez usługodawcę środkach technicznych zapobiegających
     pozyskiwaniu i modyfikowaniu przez osoby nieuprawnione, danych osobowych
     przesyłanych drogą elektroniczną,
   3) podmiocie, któremu powierza przetwarzanie danych, ich zakresie i
     zamierzonym terminie przekazania, jeżeli usługodawca zawarł z tym
     podmiotem umowę o powierzenie do przetwarzania danych, o których mowa w
     art. 18 ust. 1, 2, 4 i 5.
2. Informacje, o których mowa w ust. 1, powinny być dla usługobiorcy stale i
  łatwo dostępne za pomocą systemu teleinformatycznego, którym się posługuje.
                                        
                                    Art. 21.
1. W przypadku uzyskania przez usługodawcę wiadomości o korzystaniu przez
  usługobiorcę z usługi świadczonej drogą elektroniczną niezgodnie z
  regulaminem lub z obowiązującymi przepisami (niedozwolone korzystanie),
  usługodawca może przetwarzać dane osobowe usługobiorcy w zakresie niezbędnym
  do ustalenia odpowiedzialności usługobiorcy, pod warunkiem że utrwali dla
  celów dowodowych fakt uzyskania oraz treść tych wiadomości.
2. Usługodawca może powiadomić usługobiorcę o jego nieuprawnionych działaniach
  z żądaniem ich niezwłocznego zaprzestania, a także o skorzystaniu z
  uprawnienia, o którym mowa w ust. 1.
                                        
                                    Art. 22.
1. Odmowa świadczenia usługi drogą elektroniczną z powodu nieudostępnienia
  przez usługobiorcę danych, o których mowa w art. 18 ust. 1 i 2, jest
  dopuszczalna tylko wtedy, gdy przetwarzanie tych danych jest niezbędne ze
  względu na sposób funkcjonowania systemu teleinformatycznego zapewniającego
  świadczenie usługi drogą elektroniczną lub właściwość usługi albo wynika z
  odrębnych ustaw.
2. Usługodawca umożliwia usługobiorcy korzystanie z usługi lub uiszczanie opłat
  za nią, jeżeli usługa świadczona drogą elektroniczną jest odpłatna, w sposób
  anonimowy albo przy użyciu pseudonimu, o ile jest to technicznie możliwe oraz
  zwyczajowo przyjęte.
                                        
                                   Rozdział 5
                                 Przepisy karne
                                        
                                    Art. 23.
Kto wbrew obowiązkom określonym w art. 5, nie podaje danych, o których mowa
w art. 5 ust. 2, 3 lub 5 albo podaje dane nieprawdziwe lub niepełne, podlega
karze grzywny.
                                        
                                    Art. 24.
1. Kto przesyła za pomocą środków komunikacji elektronicznej niezamówione
  informacje handlowe, podlega karze grzywny.
2. Ściganie wykroczenia, o którym mowa w ust. 1, następuje na wniosek
  pokrzywdzonego.
                                        
                                    Art. 25.
Orzekanie w sprawach o czyny określone w art. 23 i 24 następuje w trybie
przepisów o postępowaniu w sprawach o wykroczenia.
                                        
                                   Rozdział 6
                       Zmiany w przepisach obowiązujących
                                        
                                    Art. 26.
W ustawie z dnia 7 października 1999 r. o języku polskim (Dz.U. Nr 90, poz. 999
oraz z 2000 r. Nr 29, poz. 358) w art. 8 w ust. 3 kropkę zastępuje się
przecinkiem i dodaje wyrazy "chyba że jest to umowa o świadczenie usług drogą
elektroniczną, określonych w ustawie z dnia .... o świadczeniu usług drogą
elektroniczną (Dz.U. ..., poz. ...), zawarta z usługodawcą niebędącym podmiotem
polskim.".
                                        
                                    Art. 27.
W ustawie z dnia 2 marca 2000 r. o ochronie niektórych praw konsumentów oraz
o odpowiedzialności za szkodę wyrządzoną przez produkt niebezpieczny (Dz.U. Nr
22, poz. 271) w art. 6:
1) ust. 1 otrzymuje brzmienie:
  "1. Umowy zawierane z konsumentem bez jednoczesnej obecności obu stron, przy
     wykorzystaniu środków porozumiewania się na odległość, w szczególności
     drukowanego lub elektronicznego formularza zamówienia niezaadresowanego
     lub zaadresowanego, listu seryjnego w postaci drukowanej lub
     elektronicznej, reklamy prasowej z wydrukowanym formularzem zamówienia,
     reklamy w postaci elektronicznej, katalogu, telefonu, telefaksu, radia,
     telewizji, automatycznego urządzenia wywołującego, wizjofonu, wideotekstu,
     poczty elektronicznej lub innych środków komunikacji elektronicznej w
     rozumieniu ustawy z dnia ... o świadczeniu usług drogą elektroniczną
     (Dz.U. ..., poz. ...), są umowami na odległość, jeżeli kontrahentem
     konsumenta jest przedsiębiorca, który w taki sposób zorganizował swoją
     działalność.";
2) ust. 3 otrzymuje brzmienie:
   "3. Posłużenie się telefonem, wizjofonem, telefaksem, pocztą elektroniczną,
     automatycznym urządzeniem wywołującym lub innym środkiem komunikacji
     elektronicznej w celu złożenia propozycji zawarcia umowy może nastąpić
     wyłącznie za uprzednią zgodą konsumenta.".
                                        
                                    Art. 28.
W ustawie z dnia 16 listopada 2000 r. o przeciwdziałaniu wprowadzaniu do obrotu
finansowego wartości majątkowych pochodzących z nielegalnych lub nieujawnionych
źródeł (Dz.U. Nr 116, poz. 1216, z 2001 r. Nr 63, poz. 641 oraz z 2002 r. Nr 25,
poz. 253) w art. 9 ust. 1 otrzymuje brzmienie:
"1. W celu wykonania obowiązku rejestracji, instytucje obowiązane dokonują
  identyfikacji swoich klientów w każdym przypadku złożenia pisemnej, ustnej
  lub elektronicznej dyspozycji (zlecenia).".
                                        
                                    Art. 29.
W ustawie z dnia 5 lipca 2001 r. o cenach (Dz.U. Nr 97, poz. 1050) w art. 10
ust. 1 otrzymuje brzmienie:
"1. Z zastrzeżeniem przepisów szczególnych, przy uzgadnianiu ceny umownej oraz
  przy stosowaniu ceny urzędowej przedsiębiorca ma obowiązek określić, w formie
  pisemnej, a także, o ile to możliwe, w postaci elektronicznej, w sposób
  dostępny dla kupującego, szczegółową charakterystykę jakościową towaru
  (usługi), a także wskazać kraj pochodzenia towaru, jeżeli został on
  wprowadzony na polski obszar celny.".
                                        
                                    Art. 30.
Ustawa wchodzi w życie po upływie 6 miesięcy od dnia ogłoszenia, z wyjątkiem
art. 5 ust. 5, który stosuje się od dnia uzyskania przez Rzeczpospolitą Polską
członkostwa w Unii Europejskiej.
