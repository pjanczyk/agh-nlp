



Dz.U. z 2000 r. Nr 60, poz. 704
                                                                               
                                       
                                       
                                    USTAWA
                           z dnia 30 czerwca 2000 r.
                                       
         o warunkach dopuszczalności i nadzorowaniu pomocy publicznej
                              dla przedsiębiorców
                                       
                                       
                                  Rozdział 1
                                Przepisy ogólne
                                       
                                    Art. 1.
Ustawa określa warunki dopuszczalności, zasady udzielania oraz nadzorowania
pomocy publicznej dla przedsiębiorców.
                                    Art. 2.
1. Przepisy ustawy stosuje się do udzielenia pomocy, w wyniku której
  przedsiębiorca otrzyma pomoc, której wartość, łącznie z udzieloną pomocą w
  ciągu kolejnych trzech lat poprzedzających dzień tego udzielenia, przekracza
  kwotę będącą równowartością 100 tys. EURO.
2. W przypadku, gdy wartość otrzymanej pomocy, o której mowa w ust. 1 nie
  przekracza kwoty będącej równowartością 100 tys. EURO, stosuje się przepisy
  art. 1-4, art. 35, 36, 37 ust. 1, 4, art. 38.
3. W przypadku korzystania z pomocy na podstawie różnych tytułów, kwot pomocy
  spełniających warunek z ust. 2 nie sumuje się.
4. Przepisy ustawy stosuje się do pomocy eksportowej i sektorowej, niezależnie
  od jej wielkości.
                                       
                                    Art. 3.
Przepisów ustawy nie stosuje się do pomocy udzielanej:
   1) w zakresie tworzenia i rozbudowy infrastruktury technicznej, pod
     warunkiem że nie jest przeznaczona dla określonego przedsiębiorcy,
   2) w celu zrekompensowania kosztów utrzymywania mocy produkcyjnych i
     remontowych niezbędnych na potrzeby obrony Państwa,
   3) w rolnictwie, łowiectwie, leśnictwie, rybołówstwie i rybactwie, z
     wyjątkiem przepisów art. 1-4, art. 35, 36, 37 ust. 1, 4, art. 38.
                                       
                                    Art. 4.
Ilekroć w ustawie jest mowa o:
   1) pomocy publicznej dla przedsiębiorców, zwanej dalej "pomocą" - należy
     przez to rozumieć przysporzenie, bezpośrednio lub pośrednio, przez organy
     udzielające pomocy korzyści finansowych określonym przedsiębiorcom, w
     następstwie którego uprzywilejowuje się ich w stosunku do konkurentów,
     przede wszystkim w drodze dokonywania na rzecz lub za tych przedsiębiorców
     wydatków ze środków publicznych lub pomniejszania świadczeń należnych od
     nich na rzecz sektora finansów publicznych na podstawie odrębnych ustaw
     lub innego tytułu prawnego, w szczególności w formie:
     a) dotacji oraz ulg podatkowych,
     b) dokapitalizowania przedsiębiorców w sytuacjach lub na warunkach
       odbiegających od normalnych praktyk inwestycyjnych jakie stosują
       prywatni inwestorzy w gospodarce rynkowej,
     c) pożyczek lub kredytów udzielanych przedsiębiorcom na warunkach
       korzystniejszych od oferowanych im na rynku,
     d) poręczeń lub gwarancji udzielanych za zobowiązania przedsiębiorców na
       warunkach korzystniejszych od oferowanych na rynku,
     e) zaniechania ustalania zobowiązania podatkowego lub poboru podatku,
       odroczenia, rozłożenia na raty podatku lub zaległości podatkowej oraz
       umorzenia zaległości podatkowej,
     f) umarzania, odraczania lub rozkładania na raty innych niż określone w
       pkt 1 lit. e) należnych od przedsiębiorcy świadczeń pieniężnych
       stanowiących środki publiczne w rozumieniu przepisów art. 3 ust. 1
       ustawy z dnia 26 listopada 1998 r. o finansach publicznych (Dz.U. Nr
       155, poz. 1014, z 1999 r. Nr 38, poz. 360, Nr 49, poz. 485, Nr 70, poz.
       778, Nr 110, poz. 1255 oraz z 2000 r. Nr 6, poz. 69, Nr 12, poz. 136 i
       Nr 48, poz. 550) oraz odstąpienia od ich ustalania lub poboru,
     g) zbycia lub oddania do korzystania mienia będącego własnością Skarbu
       Państwa lub jednostek samorządu terytorialnego i ich związków - na
       warunkach korzystniejszych od oferowanych na rynku,
   2) dniu udzielenia pomocy - należy przez to rozumieć dzień przysporzenia, o
     którym mowa w pkt 1,
   3) pomocy eksportowej - należy przez to rozumieć wszelką pomoc:
     a) uzależnioną bezpośrednio od wielkości eksportu lub
     b) przeznaczoną na tworzenie sieci dystrybucyjnych działających za
       granicą lub ich funkcjonowanie, lub na bieżące wydatki związane z
       działalnością eksportową
    - z wyłączeniem pokrywania kosztów udziału w targach, badań studialnych
     lub usług konsultacyjnych potrzebnych dla wypromowania nowego produktu lub
     istniejącego produktu na nowych rynkach,
   4) pomocy regionalnej - należy przez to rozumieć pomoc, której podstawowym
     warunkiem udzielenia jest prowadzenie działalności gospodarczej na
     oznaczonym obszarze,
   5) pomocy sektorowej - należy przez to rozumieć pomoc, której podstawowym
     warunkiem udzielenia jest przynależność przedsiębiorcy do określonej grupy
     wyodrębnionej w oparciu o kryterium przedmiotu prowadzonej działalności
     gospodarczej,
   6) pomocy horyzontalnej - należy przez to rozumieć pomoc, której warunki
     udzielenia nie są związane z prowadzeniem działalności ani na oznaczonym
     obszarze, ani w oznaczonym sektorze,
   7) organach udzielających pomocy - należy przez to rozumieć organy i
     instytucje, w tym przedsiębiorcę publicznego, które podejmują decyzje lub
     udzielają pomocy w innej formie prawnej,
   8) wielkości pomocy - należy przez to rozumieć kwotę pomocy lub intensywność
     pomocy mierzoną stosunkiem kwoty pomocy do nakładów inwestycyjnych
     w ramach projektu objętego pomocą,
   9) środkach publicznych - należy przez to rozumieć środki, o których mowa w
     art. 3 ustawy o finansach publicznych, a ponadto środki Skarbu Państwa
     powierzone przedsiębiorcy w celu udzielania pomocy,
  10) monitorowaniu pomocy - należy przez to rozumieć zbieranie, rejestrowanie
     oraz przetwarzanie informacji o udzielonej pomocy, a w szczególności o jej
     rodzajach, formach oraz wielkości,
  11) decyzji " należy przez to rozumieć decyzję administracyjną oraz inne
     akty z zakresu administracji publicznej, w tym objęte sądową kontrolą
     sprawowaną przez Naczelny Sąd Administracyjny,
  12) opinii organu nadzorującego - należy przez to rozumieć stwierdzenie
     zgodności lub niezgodności aktów prawnych, decyzji, umów lub ich projektów
     z niniejszą ustawą oraz ratyfikowanymi umowami międzynarodowymi
     regulującymi udzielanie pomocy, których stroną jest Rzeczpospolita Polska,
  13) pracach badawczo-rozwojowych - należy przez to rozumieć:
     a) badania podstawowe obejmujące działalność badawczą - eksperymentalną
       lub teoretyczną podejmowaną w celu zdobycia nowej wiedzy o zjawiskach i
       faktach, nie ukierunkowaną na bezpośrednie zastosowanie w praktyce,
     b) badania przemysłowe obejmujące planowe badania mające na celu
       pozyskanie nowej wiedzy, która może być bezpośrednio przydatna do
       opracowywania nowych albo znaczącego udoskonalenia istniejących
       produktów, procesów lub usług,
     c) badania przedkonkurencyjne obejmujące przekształcenie wyników badań
       przemysłowych na plany, założenia lub projekty nowych, zmodyfikowanych
       lub udoskonalonych produktów, włączając w to wykonanie prototypu
       nieprzydatnego komercyjnie,
   14) przedsiębiorcy " należy przez to rozumieć przedsiębiorcę w rozumieniu
     art. 2 ust. 2-3 ustawy z dnia 19 listopada 1999 r. - Prawo działalności
     gospodarczej (Dz.U. Nr 101, poz. 1178),
   15) przedsiębiorcy publicznym " należy przez to rozumieć:
     a) przedsiębiorstwo państwowe, jednoosobową spółkę Skarbu Państwa,
       przedsiębiorstwo komunalne w rozumieniu ustawy z dnia 20 grudnia 1996
       r. o gospodarce komunalnej (Dz.U. z 1997 r. Nr 9, poz. 43, Nr 106, poz.
       679, Nr 121, poz. 770 oraz z 1998 r. Nr 106, poz. 668), jednoosobową
       spółkę jednostek samorządu terytorialnego,
     b) spółkę akcyjną albo spółkę z ograniczoną odpowiedzialnością, w
       stosunku do których Skarb Państwa, jednostka samorządu terytorialnego
       lub przedsiębiorcy, o których mowa w lit. a), są podmiotami
       dominującymi w rozumieniu przepisów ustawy z dnia 21 sierpnia 1997 r. Prawo
o publicznym obrocie papierami wartościowymi (Dz.U. Nr 118, poz.
       754, Nr 141, poz. 945, z 1998 r. Nr 107, poz. 669, Nr 113, poz. 715
       oraz z 2000 r. Nr 22, poz. 270),
     c) innego przedsiębiorcę z udziałem mienia państwowego lub mienia
       jednostek samorządu terytorialnego,
  16) małym przedsiębiorcy - należy przez to rozumieć przedsiębiorcę w
     rozumieniu art. 54 ustawy - Prawo działalności gospodarczej,
  17) średnim przedsiębiorcy - należy przez to rozumieć przedsiębiorcę w
     rozumieniu art. 55 ustawy - Prawo działalności gospodarczej.
                                       
                                  Rozdział 2
                     Ogólne warunki dopuszczalności pomocy
                                       
                                    Art. 5.
1. Udzielanie pomocy jest niedopuszczalne, chyba że pomoc ta jest udzielana
  zgodnie z warunkami określonymi w niniejszej ustawie oraz ratyfikowanych
  umowach międzynarodowych regulujących udzielanie pomocy, których stroną jest
  Rzeczpospolita Polska, w szczególności Układzie Europejskim ustanawiającym
  stowarzyszenie między Rzecząpospolitą Polską, z jednej strony, a Wspólnotami
  Europejskimi i ich Państwami Członkowskimi, z drugiej strony, sporządzonym w
  Brukseli dnia 16 grudnia 1991 r. (Dz.U. z 1994 r. Nr 11, poz. 38, z 1995 r.
  Nr 63, poz. 386, z 1997 r. Nr 10, poz. 74, Nr 104, poz. 662 oraz z 1999 r. Nr
  30, poz. 288 i Nr 57, poz. 616).
2. Przepis ust. 1 stosuje się do wszelkich działań organów udzielających
  pomocy przedsiębiorcom publicznym, w wyniku których nastąpiło dofinansowanie
  przez te organy tych przedsiębiorców na warunkach odbiegających od normalnych
  praktyk inwestycyjnych.
3. Rada Ministrów określi, w drodze rozporządzenia, przypadki, w których
  dofinansowanie przedsiębiorców publicznych, o którym mowa w ust. 2, uznane
  będzie za pomoc. Rozporządzenie określi w szczególności przypadki, w których
  nabywanie akcji, udziałów lub udzielanie poręczeń albo gwarancji
  przedsiębiorcom publicznym przez Skarb Państwa lub organy jednostek samorządu
  terytorialnego uznawane będzie za pomoc publiczną w rozumieniu ustawy.
                                       
                                    Art. 6.
1. Dopuszczalna jest pomoc:
   1) udzielana w celu naprawienia szkód wyrządzonych przez klęski żywiołowe
     lub inne nadzwyczajne zdarzenia,
   2) o charakterze socjalnym dla indywidualnych konsumentów, pod warunkiem że
     jest ona przyznana bez dyskryminacji ze względu na pochodzenie towarów.
2. Dopuszczalna może być również pomoc:
   1) udzielana w celu:
     a) likwidacji poważnych zakłóceń w gospodarce o charakterze
       ponadsektorowym,
     b) wsparcia krajowych przedsiębiorców działających w ramach
       przedsięwzięcia gospodarczego podejmowanego w interesie europejskim,
     c) promowania kultury, nauki i oświaty oraz ochrony dziedzictwa
       kulturowego,
   2) stanowiąca rekompensatę dla przedsiębiorcy z tytułu jego udziału w
     realizacji zadań publicznych, w tym w szczególności wyrównanie:
     a) strat wynikających ze stosowania prawnie ustalonego poziomu cen lub
       opłat za towary lub usługi, o ile przy jej udzielaniu nie preferuje się
       towarów lub usług z uwagi na ich pochodzenie,
     b) podwyższonych kosztów ponoszonych przez przedsiębiorcę, związanych
       z rehabilitacją i zatrudnianiem osób niepełnosprawnych.
                                       
                                    Art. 7.
1. Pomoc, która może istotnie ograniczyć lub zniekształcić konkurencję, a
  także uniemożliwić lub istotnie utrudnić powstanie konkurencji, jest
  niedopuszczalna, z wyjątkiem przypadków, gdy takie ograniczenie,
  zniekształcenie, uniemożliwienie lub istotne utrudnienie powstania
  konkurencji będzie ograniczone w czasie, a pomoc ta jest instrumentem
  polityki regionalnej wobec obszarów, o których mowa w art. 12 ust. 1, lub
  dotyczy przedsiębiorstw wymagających restrukturyzacji, o których mowa w art.
  17 ust. 1.
2. Przy ocenie przypadków, o których mowa w ust. 1, należy uwzględniać
  wielkość i częstotliwość pomocy uzyskanej przez przedsiębiorców z różnych
  tytułów.
                                       
                                    Art. 8.
1. Z zastrzeżeniem ust. 4 pomoc może być udzielana jedynie w celu wspierania
  nowych inwestycji lub tworzenia nowych miejsc pracy związanych z daną
  inwestycją.
2. Nowymi inwestycjami, o których mowa w ust. 1, są:
   1) inwestycje w środki trwałe związane z utworzeniem nowego
     przedsiębiorstwa, rozbudową lub zakupem istniejącego już przedsiębiorstwa,
     jak również rozpoczęciem w istniejącym przedsiębiorstwie działalności
     obejmującej dokonywanie zasadniczych zmian produkcji, produktu albo
     procesu produkcyjnego,
   2) inwestycje w wartości niematerialne i prawne poprzez uzyskanie patentów,
     zakup licencji oraz nieopatentowanej wiedzy technicznej, technologicznej
     lub z zakresu organizacji i zarządzania.
3. Tworzenie nowych miejsc pracy związanych z daną inwestycją oznacza przyrost
  netto miejsc pracy w określonym przedziale czasu w danym przedsiębiorstwie po
  dokonaniu inwestycji.
4. Pomoc niezwiązana z nowymi inwestycjami lub tworzeniem nowych miejsc pracy
  jest niedopuszczalna, chyba że jest to pomoc:
   1) doraźna,
   2) restrukturyzacyjna,
   3) dla małych i średnich przedsiębiorców w formie poręczeń spłaty kredytów
     przeznaczonych na zakup materiałów i surowców do produkcji,
   4) dotycząca obszarów, o których mowa w art. 12 ust. 1,
   5) o której mowa w art. 6, z wyłączeniem ust. 2 pkt 1 lit. b),
   6) na szkolenia dla potrzeb określonych przedsiębiorców, o których mowa w
     art. 16 ust. 1 pkt 9.
5. Warunkiem pomocy, o której mowa w ust. 4, jest jej ograniczenie w czasie
  oraz stopniowe zmniejszanie jej wielkości. Warunek ten nie ma zastosowania do
  pomocy stanowiącej rekompensatę dla przedsiębiorcy z tytułu jego udziału w
  realizacji zadań publicznych.
                                       
                                    Art. 9.
Pomoc może być udzielana pod warunkiem, że zarazem:
   1) stanowi, w przypadkach inwestowania lub tworzenia nowych miejsc pracy,
     uzupełnienie środków innych niż środki publiczne, angażowanych przez
     przedsiębiorców,
   2) jej wielkość, czas trwania oraz zakres są proporcjonalne do rangi
     rozwiązywanego problemu, przy czym jest ona udzielana w częściach, o ile
     nie stoi to w sprzeczności z zasadą, o której mowa w pkt 4,
   3) przynosi korzyści społeczne - po uwzględnieniu kosztów związanych z jej
     udzieleniem " większe niż korzyści możliwe do osiągnięcia bez jej
     udzielenia, przy uwzględnieniu związanych z tym kosztów,
   4) służy wspieraniu projektów w stopniu, zakresie oraz czasie trwania
     niezbędnym i wystarczającym do osiągnięcia celu pomocy,
   5) charakteryzuje się przejrzystością ułatwiającą nadzorowanie, o którym
     mowa w art. 23.
                                       
                                   Art. 10.
1. Organy udzielające pomocy opracowują programy udzielania pomocy.
2. Programy, o których mowa w ust.1, zawierają w szczególności:
    1) cel udzielenia pomocy, a w przypadku wielości celów określenie:
     a) ich wewnętrznej zgodności oraz przyjętych priorytetów,
     b) reguł, na podstawie których wskazuje się cele, z których realizacji
       zrezygnowano lub których realizację ograniczono dla osiągnięcia celów
       wybranych ostatecznie, a które posłużą przy ocenie alternatywnych
       kosztów udzielenia pomocy,
   2) analizę możliwości udzielenia pomocy w oparciu o prawdopodobne warunki
     realizacji programu oraz ich ocenę w oparciu o przyjęte kryteria,
     w szczególności z punktu widzenia ich skuteczności, efektywności oraz
     czasu realizacji,
   3) sposób monitorowania efektów udzielonej pomocy,
   4) sposób dokonywania oceny udzielonej pomocy oraz uwzględniania jej wyniku
     w toku dalszych działań,
   5) ocenę zgodności programu z innymi opracowywanymi lub wdrażanymi
     programami.
3. Rada Ministrów, w drodze rozporządzenia, określi sposób i zakres ogłaszania
  o przystąpieniu do opracowania programów udzielania pomocy oraz ich
  publikowania z możliwością zróżnicowania form ogłoszeń i publikacji ze
  względu na zakres i adresatów tych programów.
4. Rada Ministrów, w drodze rozporządzenia, określi przypadki zwolnienia od
  obowiązku, o którym mowa w ust. 1, uwzględniając w szczególności formy
  pomocy, jej wartość oraz adresatów.
                                       
                                   Art. 11.
Rada Ministrów, w drodze rozporządzenia, określi sposób przeliczania wielkości
pomocy udzielanej w różnych formach, w tym wymienionych w art. 4 pkt 1, na
równą jej wartość dotacji, w sposób zapewniający porównywalność wartości pomocy
udzielanej w różnych formach.
                                       
                                  Rozdział 3
                               Pomoc regionalna
                                       
                                    Art. 12
1. Dopuszczalna jest pomoc konieczna dla pobudzenia długookresowego rozwoju
  obszarów charakteryzujących się poziomem produktu krajowego brutto na jednego
  mieszkańca niższym niż 75% średniego poziomu produktu krajowego brutto na
  jednego mieszkańca we Wspólnotach Europejskich jako całości, mierzonego jako
  średnia za okres ostatnich trzech lat, z zastrzeżeniem art. 45.
2. Pomoc, o której mowa w ust. 1, jest udzielana jeżeli zarazem:
   1) stanowi element polityki regionalnej,
   2) jest zróżnicowana co do form, wielkości oraz okresu stosowania w
     zależności od rodzaju i skali problemów występujących na danym obszarze,
   3) nie przekracza dopuszczalnych maksymalnych wielkości pomocy wyrażonych w
     kategoriach kosztów inwestycji lub utworzonych nowych miejsc pracy,
   4) uwzględnia przewidywany lub faktyczny udział poszczególnych sektorów
     gospodarczych w przyznawanej pomocy.
                                       
                                   Art. 13.
1. Rada Ministrów, w drodze rozporządzenia, określi obszary, o których mowa w
  art. 12 ust. 1, maksymalne wielkości pomocy dla tych obszarów oraz
  szczegółowe warunki udzielania pomocy, biorąc pod uwagę poziom bezrobocia,
  zmiany w jego skali i strukturze, poziom produktu krajowego brutto, gęstość
  zaludnienia, uwarunkowania demograficzne, migrację, strukturę działalności
  gospodarczej, a w szczególności udział sektorów wymagających
  restrukturyzacji, stan infrastruktury oraz poziom inwestycji, określi także
  rodzaje kosztów niezbędnych do obliczania wielkości pomocy.
2. Rada Ministrów, w drodze rozporządzenia, może podwyższyć maksymalne
  wielkości pomocy, o których mowa w ust. 1, dla małych i średnich
  przedsiębiorców, odpowiednio różnicując te wielkości w zależności od obszaru,
  na którym pomoc jest udzielana.
                                       
                                  Rozdział 4
                                Pomoc sektorowa
                                       
                                   Art. 14.
1. Pomoc sektorowa jest dopuszczalna, jeżeli:
   1) przyspiesza niezbędne zmiany lub rozwój określonych sektorów,
   2) przywraca długookresowe funkcjonowanie określonych sektorów,
   3) łagodzi społeczne i gospodarcze koszty zmian w określonych sektorach w
     oznaczonym okresie.
2. Rada Ministrów, w drodze rozporządzenia, określa sektory, w których może
  być stosowana pomoc sektorowa, szczegółowe warunki jej dopuszczalności,
  maksymalne wielkości, uwzględniając konieczność restrukturyzacji, w
  szczególności nadwyżkę mocy produkcyjnych, przerost zatrudnienia, spadek
  popytu, a także określa obowiązki związane z monitorowaniem.
                                       
                                   Art. 15.
1. Dopuszczalna jest pomoc mająca na celu przyspieszenie rozwoju nowych
  dziedzin działalności gospodarczej, wzrost poziomu nowoczesności, jakości lub
  obniżenie kosztów produkcji w sektorach, w szczególności gdy wspiera prace
  badawczo-rozwojowe.
2. Pomoc, o której mowa w ust. 1, nie wspierająca prac badawczo-rozwojowych
  udzielana jest w formie pożyczek, kredytów, poręczeń lub gwarancji.
                                       
                                  Rozdział 5
                              Pomoc horyzontalna
                                       
                                   Art. 16.
1. Dopuszczalna jest pomoc horyzontalna, wspierająca:
   1) restrukturyzację przedsiębiorstw,
   2) prace badawczo-rozwojowe,
   3) utrzymanie poziomu zatrudnienia lub tworzenie nowych miejsc pracy
     w przedsiębiorstwach,
   4) rozwój małych i średnich przedsiębiorców,
   5) działania przedsiębiorcy w zakresie ochrony środowiska,
   6) inwestycje energooszczędne w przedsiębiorstwach,
   7) rozwój infrastruktury technicznej przeznaczonej dla określonych
     przedsiębiorców,
   8) rehabilitację i zatrudnianie osób niepełnosprawnych,
   9) szkolenia dla potrzeb określonych przedsiębiorców bezpośrednio związane z
     rozwojem ich przedsiębiorstw.
2. Wielkość pomocy uzyskanej przez przedsiębiorców z tytułów, o których mowa w
  ust. 1, sumuje się z łączną kwotą pomocy otrzymanej przez tych
  przedsiębiorców z różnych tytułów.
3. Wielkości pomocy wspierającej inwestycje w prace badawczo-rozwojowe
  dokonywane przez małych i średnich przedsiębiorców nie wlicza się do łącznej
  kwoty otrzymanej przez nich pomocy.
                                       
                                    Art. 17
1. Pomoc konieczna dla umożliwienia długookresowego rozwoju przedsiębiorstw
  wymagających restrukturyzacji dotyczy przedsiębiorców, których
  przedsiębiorstwa tracą zdolność do konkurowania na rynku, co wyraża się w
  szczególności zmniejszeniem obrotów, nadmierną zdolnością produkcyjną,
  wzrostem zapasów, spadkiem zyskowności lub ponoszeniem strat, jak również
  wzrostem zadłużenia i brakiem możliwości uzyskania bankowych kredytów,
  poręczeń lub gwarancji.
2. Pomoc, o której mowa w ust. 1, udzielana jest jako pomoc doraźna lub
  restrukturyzacyjna.
3. Pomocą doraźną jest pomoc, która zarazem:
   1) jest docelowo ukierunkowana na restrukturyzację przedsiębiorstwa,
   2) umożliwia odzyskanie płynności finansowej przedsiębiorstwa,
   3) jest ograniczona do pożyczek, kredytów, poręczeń lub gwarancji oraz
     rozłożenia na raty lub odroczenia terminu płatności świadczeń pieniężnych
     stanowiących środki publiczne, a przy tym nie może obejmować swym zakresem
     dokonywania wydatków na cele inwestycyjne,
   4) ma jednorazowy charakter oraz jest świadczona przez okres nie
     przekraczający 6 miesięcy, poczynając od dnia uzyskania pierwszej części
     pomocy.
4. Pomocą restrukturyzacyjną jest pomoc, która zarazem:
   1) umożliwia przywrócenie wspomaganemu przedsiębiorstwu długookresowej
     zdolności do konkurowania na rynku,
   2) jest oparta na planie restrukturyzacji, z uwzględnieniem programu
     restrukturyzacji całego sektora, o ile taki program istnieje,
   3) jest powiązana z przeciwdziałaniem zniekształceniu lub groźbie
     zniekształcenia konkurencji na danym rynku, spowodowanych udzieleniem
     pomocy, w szcze-gólności poprzez zmniejszenie zdolności produkcyjnych
     restrukturyzowanego przedsiębiorstwa stosownie do skali otrzymanej pomocy
     w sytuacji, gdy istnieją nadmierne zdolności produkcyjne w danym sektorze,
   4) jest proporcjonalna do kosztów związanych z restrukturyzacją
     przedsiębiorstwa oraz tych kosztów społecznych, jakich daje się uniknąć
     dzięki tej pomocy,
   5) jest powiązana z przeprowadzeniem prywatyzacji przedsiębiorstwa w przypadku
przedsiębiorców państwowych lub spółek z wyłącznym udziałem Skarbu
     Państwa albo przedstawieniem zaakceptowanego przez organ założycielski lub
     odpowiednio zgromadzenie akcjonariuszy (wspólników) programu obejmującego
     w szczególności restrukturyzację majątkową, finansową oraz organizacyjną
     przedsiębiorstwa.
                                       
                                   Art. 18.
1. Organy udzielające pomocy wspierającej prace badawczo-rozwojowe:
   1) uwzględniają programy ustanawiane przez Wspólnoty Europejskie w zakresie
     prac badawczo-rozwojowych,
   2) minimalizują ryzyko niepowodzenia poprzez zróżnicowanie kierunków oraz
     wielkości pomocy, przy respektowaniu zasady, o której mowa w art. 9 pkt 4,
   3) zapewniają dostępność wyników badań uzyskiwanych dzięki wspomaganym przez
     te organy pracom zgodnie z obowiązującymi przepisami,
   4) nie przekraczają maksymalnych wielkości pomocy, o których mowa w ust. 2
     lub ust. 3.
2. Rada Ministrów określi, w drodze rozporządzenia, maksymalne wielkości
  pomocy dla prac, o których mowa w ust. 1, biorąc pod uwagę koszty tych prac
  oraz uwzględniając stopień zbliżenia wspomaganych prac do bezpośrednich
  zastosowań, z wyłączeniem maksymalnych wielkości pomocy dla tych prac
  określonych w odrębnych przepisach.
3. Rada Ministrów, w drodze rozporządzenia, może podwyższyć maksymalne
  wielkości pomocy, o których mowa w ust. 2, dla małych i średnich
  przedsiębiorców realizujących prace badawczo-rozwojowe samodzielnie lub we
  współpracy z jednostkami badawczo-rozwojowymi, placówkami naukowymi Polskiej
  Akademii Nauk lub szkołami wyższymi, biorąc pod uwagę koszty tych prac oraz
  uwzględniając stopień zbliżenia wspomaganych prac do bezpośrednich
  zastosowań.
                                       
                                   Art. 19.
1. Pomoc udzielana w celu utrzymania poziomu zatrudnienia zarazem:
   1) jest udzielana na czas określony,
   2) jest ograniczona do obszarów, o których mowa w art. 12 ust. 1,
   3) spełnia warunki określone dla pomocy doraźnej lub restrukturyzacyjnej.
2. Pomoc udzielana w celu tworzenia nowych miejsc pracy zarazem:
   1) jest udzielana na czas określony,
   2) jest zróżnicowana co do wielkości w zależności od rodzaju obszaru, w
     rozumieniu art. 12 ust. 1, na którym jest udzielana,
   3) jest uzależniona od zachowania utworzonych miejsc pracy przez czas
     określony.
3. Organ udzielający pomocy, o której mowa w ust. 1 i 2, może uzależnić jej
  udzielenie od powiązania ze szkoleniami lub przekwalifikowaniem pracowników.
4. Pomoc w celu tworzenia nowych miejsc pracy dla osób niepełnosprawnych jest
  udzielana zgodnie z warunkami określonymi w ust. 2, przy czym jej wielkość
  może wynosić do 150% maksymalnej wielkości pomocy określonej dla danego
  obszaru, na którym przedsiębiorca prowadzi działalność.
                                       
                                   Art. 20.
1. Pomoc dla działań przedsiębiorcy w zakresie ochrony środowiska powinna być
  udzielana z zachowaniem maksymalnych wielkości określonych dla obszarów, o
  których mowa w art. 13.
2. Jeżeli maksymalne wielkości pomocy, o których mowa w ust. 1, są niższe niż
  25% kosztu inwestycji w przypadku małych i średnich przedsiębiorców oraz 15%
  w przypadku pozostałych przedsiębiorców, o ile dotyczy to inwestycji
  związanych z dostosowaniem urządzeń do nowych wymagań prawnych z zakresu
  ochrony środowiska, ulegają one podwyższeniu odpowiednio do 25% i 15% kosztu
  inwestycji.
3. Jeżeli maksymalne wielkości pomocy, o których mowa w ust. 1, są niższe niż
  40% kosztu inwestycji w przypadku małych i średnich przedsiębiorców oraz 30%
  w przypadku pozostałych przedsiębiorców, o ile dotyczy to inwestycji
  w urządzenia pozwalające na istotne obniżenie zanieczyszczenia środowiska
  poniżej obowiązujących wymagań prawnych w tym zakresie, ulegają one
  podwyższeniu odpowiednio do 40% i 30% kosztu inwestycji.
4. Przepisy ust. 1-3 stosuje się do pomocy wspierającej inwestycje
  energooszczędne w przedsiębiorstwach.
                                       
                                   Art. 21.
Pomoc wspierająca rozwój infrastruktury technicznej przeznaczonej dla
określonych przedsiębiorców udzielana jest z zachowaniem maksymalnych wielkości
pomocy określonych zgodnie z przepisami art. 13.
                                       
                                   Art. 22.
1. Pomoc wspierającą szkolenia dla potrzeb określonych przedsiębiorców
  bezpośrednio związane z rozwojem ich przedsiębiorstw stosuje się w przypadku
  szkoleń specjalistycznych lub ogólnych.
2. Szkolenia specjalistyczne obejmują szkolenia teoretyczne i praktyczne
  dotyczące bezpośrednio i wyłącznie obecnego lub przyszłego stanowiska danego
  pracownika u wspieranego przedsiębiorcy, związane ze specyfiką działania tego
  przedsiębiorcy, przez co możliwości wykorzystania zdobytych kwalifikacji u
  innych przedsiębiorców albo w innych obszarach działalności są ograniczone.
3. Szkolenia ogólne obejmują szkolenia prowadzące do nabycia kwalifikacji,
  które mogą być wykorzystane nie tylko u wspieranego przedsiębiorcy, ale także
  u innych przedsiębiorców lub w innych obszarach działalności. Obejmują one
  także zatrudnienie młodocianych w celu praktycznej nauki zawodu.
4. Pomoc, o której mowa w ust. 1, udzielana jest z zachowaniem maksymalnych
  wielkości pomocy odpowiednio w wysokości:
   1) 25% kosztów szkolenia dla szkoleń specjalistycznych,
   2) 50% kosztów szkolenia dla szkoleń ogólnych.
5. Maksymalne wielkości pomocy, o których mowa w ust. 4, ulegają podwyższeniu
  w przypadku pomocy:
   1) dla małych i średnich przedsiębiorców o:
     a) 10% dla szkoleń specjalistycznych,
     b) 20% dla szkoleń ogólnych,
   2) wspierającej szkolenia specjalistyczne lub ogólne o 10% dla obszarów, o
     których mowa w art. 12 ust. 1.
     
                                  Rozdział 6
                              Nadzorowanie pomocy
                                       
                                   Art. 23.
1. Organem nadzorującym jest Prezes Urzędu Ochrony Konkurencji i Konsumentów.
2. Do zadań organu nadzorującego należy w szczególności:
   1) nadzorowanie pomocy udzielanej przedsiębiorcom,
   2) monitorowanie pomocy,
   3) opracowywanie i przedstawianie Radzie Ministrów sprawozdania
     zawierającego informacje o wynikach nadzorowania pomocy udzielonej
     przedsiębiorcom,
   4) realizacja, na zasadzie wzajemności, zobowiązań międzynarodowych
     Rzeczypospolitej Polskiej w zakresie wymiany informacji o pomocy
     udzielonej przedsiębiorcom,
   5) ocena skuteczności oraz efektywności pomocy udzielonej przedsiębiorcom.
3. Nadzorowanie pomocy obejmuje:
   1) kontrolę zgodności udzielanej pomocy z niniejszą ustawą oraz
     ratyfikowanymi umowami międzynarodowymi regulującymi udzielanie pomocy,
     których stroną jest Rzeczpospolita Polska,
   2) podejmowanie działań pokontrolnych zgodnie z art. 31-33.
4. Kontrola, o której mowa w ust. 3 pkt 1, dokonywana będzie zgodnie z art. 63
  ust. 2 Układu Europejskiego.
                                       
                                   Art. 24.
1. Organy administracji rządowej i samorządowej przedkładają organowi
  nadzorującemu projekty aktów normatywnych, które stanowić będą podstawę
  udzielenia pomocy, w celu wydania opinii.
2. Przepis ust. 1 stosuje się odpowiednio do projektów uchwał wydawanych w
  wykonaniu art. 7 ust. 2 pkt 1 ustawy z dnia 7 lipca 1994 r. o gwarantowanych
  przez Skarb Państwa ubezpieczeniach kontraktów eksportowych (Dz.U. Nr 86,
  poz. 398, Nr 106, poz. 496 oraz z 1997 r. Nr 28, poz. 154, Nr 79, poz. 484 i
  Nr 121, poz. 770).
3. Organ nadzorujący wydaje opinię w terminie nie dłuższym niż 30 dni od dnia
  otrzymania projektu aktu normatywnego, który stanowić będzie podstawę
  udzielenia pomocy, a w przypadku projektu uchwały, o której mowa w ust. 2, w
  terminie nie dłuższym niż 60 dni od dnia jego otrzymania.
                                       
                                   Art. 25.
1. Organ udzielający pomocy przed wydaniem decyzji lub zawarciem umowy o
  udzielaniu przedsiębiorcy pomocy, występuje do organu nadzorującego o wydanie
  opinii dotyczącej projektu decyzji lub umowy, jeżeli wartość tej pomocy
  łącznie z pomocą udzieloną w okresie trzech kolejnych lat poprzedzających
  dzień wystąpienia przekracza kwotę będącą równowartością 1 mln EURO.
2. Przepisu ust. 1 nie stosuje się do:
   1) umów zawieranych przez organy udzielające pomocy z przedsiębiorcami na
     podstawie decyzji podlegających nadzorowi w trybie niniejszej ustawy,
   2) uchwał wydawanych w wykonaniu art. 7 ust. 2 pkt 2 ustawy o gwarantowanych
     przez Skarb Państwa ubezpieczeniach kontraktów eksportowych oraz umów
     zawartych na podstawie tych uchwał.
3. Organ nadzorujący wydaje opinię w terminie nie dłuższym niż 60 dni od dnia
  otrzymania przez ten organ projektu decyzji lub umowy, o których mowa w ust.
  1, z zastrzeżeniem ust. 4.
4. W przypadku pomocy udzielanej w formie poręczeń lub gwarancji organ
  nadzorujący wydaje opinię w terminie nie dłuższym niż 30 dni.
                                       
                                   Art. 26.
1. Organ nadzorujący może przed wydaniem opinii przedstawić organowi
  udzielającemu pomocy warunki, po spełnieniu których organ nadzorujący wydaje
  opinię o zgodności, wyznaczając mu termin do ustosunkowania się do tych
  warunków. W przypadku braku odpowiedzi w wyznaczonym terminie lub negatywnego
  ustosunkowania się do przedstawionych warunków organ nadzorujący wydaje
  opinię o niezgodności.
2. Terminy do wydania opinii ulegają przedłużeniu o czas wyznaczony organowi
  udzielającemu pomocy lub adresatowi zamierzonej pomocy na udzielenie
  dodatkowych informacji i wyjaśnień lub ustosunkowanie się do warunków, o
  których mowa w ust. 1.
3. Do obliczania terminów do wydania opinii przez organ nadzorujący stosuje
  się przepisy Kodeksu postępowania administracyjnego.
4. Rada Ministrów, w drodze rozporządzenia, określi szczegółowy zakres
  informacji przedkładanych organowi nadzorującemu w celu wydania opinii o
  udzielonej pomocy, dotyczących w szczególności adresatów zamierzonej pomocy,
  tytułu pomocy, formy, wielkości i czasu trwania, a także wspieranej
  inwestycji.
                                       
                                   Art. 27.
1. Organ nadzorujący ogłasza w Monitorze Sądowym i Gospodarczym informacje o
  przedłożeniu przez organ udzielający pomocy projektu decyzji lub umowy
  niezwłocznie po ich otrzymaniu.
2. Przepisu ust. 1 nie stosuje się do pomocy udzielanej na podstawie ustawy o
  gwarantowanych przez Skarb Państwa ubezpieczeniach kontraktów eksportowych.
3. Przedsiębiorca będący adresatem zamierzonej pomocy oraz jego konkurenci
  mają prawo wglądu w dokumenty zgromadzone w toku postępowania w sprawie
  wydania opinii dotyczącej projektu decyzji lub umowy, sporządzania notatek i
  odpisów, jak również zgłaszania uwag w przedmiocie zamierzonego udzielenia
  pomocy. Uprawnienia te nie dotyczą dokumentów objętych klauzulą "poufne" lub
  zawierających informacje stanowiące tajemnicę przedsiębiorstwa.
4. Organ nadzorujący może zwrócić się do konkurentów przedsiębiorcy, o których
  mowa w ust. 3, o dostarczenie we wskazanym czasie dodatkowych informacji i
  wyjaśnień koniecznych do wydania opinii.
                                       
                                   Art. 28.
Pomoc nie może być udzielona do czasu wydania opinii o zgodności lub upływu
terminu do jej wydania, z wyjątkiem przypadku gdy projekt decyzji lub umowy
będącej podstawą udzielenia pomocy nie podlegał obowiązkowi opiniowania na
podstawie art. 25.
                                       
                                   Art. 29.
1. W przypadku jeżeli projekty aktów normatywnych, projekty decyzji lub umów
  będących podstawą udzielenia pomocy nie zostały przekazane organowi
  nadzorującemu w celu wydania opinii mimo ciążącego na organie udzielającym
  pomocy obowiązku, organ nadzorujący występuje do tego organu o przedłożenie
  aktów normatywnych, decyzji lub umów będących podstawą udzielenia pomocy wraz
  z informacjami niezbędnymi do wydania opinii.
2. W przypadku jeżeli pomoc została udzielona przed dniem wystąpienia organu
  nadzorującego, o którym mowa w ust. 1, terminów do wydania opinii nie stosuje
  się.
                                       
                                   Art. 30.
1. Stanowisko organu nadzorującego wyrażone w opinii podlega ogłoszeniu w
  Monitorze Sądowym i Gospodarczym.
2. Przepisu ust. 1 nie stosuje się do stanowiska dotyczącego pomocy udzielanej
  na podstawie ustawy o gwarantowanych przez Skarb Państwa ubezpieczeniach
  kontraktów eksportowych.
3. Koszty ogłoszeń w Monitorze Sądowym i Gospodarczym ponosi organ zobowiązany
  do wystąpienia o wydanie opinii.
                                       
                                   Art. 31.
1. Jeżeli organ nadzorujący uzna, że ustawa będąca podstawą udzielania pomocy
  jest niezgodna z Konstytucją lub ratyfikowanymi umowami międzynarodowymi
  regulującymi udzielanie pomocy, których stroną jest Rzeczpospolita Polska,
  może zwrócić się do Prezesa Rady Ministrów z wnioskiem o wystąpienie do
  Trybunału Konstytucyjnego o stwierdzenie jej zgodności w przypadku gdy:
   1) projekt ustawy nie podlegał obowiązkowi poddania opiniowaniu przez organ
     nadzorujący,
   2) projekt ustawy nie został przedstawiony do zaopiniowania, mimo że organ
     opracowujący projekt był zobowiązany do wystąpienia o wydanie opinii do
     organu nadzorującego,
   3) opinia wydana przez organ nadzorujący nie została uwzględniona.
2. Przepis ust. 1 stosuje się odpowiednio do aktów normatywnych innych niż
  ustawa.
3. W przypadku wydania decyzji, na mocy której udzielono pomocy, na podstawie
  aktu normatywnego, co do którego zapadło orzeczenie Trybunału Konstytucyjnego
  o jego niezgodności z Konstytucją, niniejszą ustawą lub ratyfikowanymi
  umowami międzynarodowymi regulującymi udzielanie pomocy, których stroną jest
  Rzeczpospolita Polska, organ udzielający pomocy niezwłocznie po wejściu w
  "ycie orzeczenia Trybunału Konstytucyjnego stwierdza nieważność tej decyzji.
  W przeciwnym przypadku organ nadzorujący występuje ze skargą do Naczelnego
  Sądu Administracyjnego na bezczynność organu udzielającego pomocy.
4. W przypadku zawarcia umowy, na mocy której udzielono pomocy, na podstawie
  aktu normatywnego, co do którego zapadło orzeczenie Trybunału Konstytucyjnego
  o jego niezgodności z Konstytucją, niniejszą ustawą lub ratyfikowanymi
  umowami międzynarodowymi regulującymi udzielanie pomocy, których stroną jest
  Rzeczpospolita Polska, organ udzielający pomocy występuje do sądu właściwego
  ze względu na siedzibę tego organu o stwierdzenie nieważności tej umowy.
5. Obowiązek zwrotu otrzymanej pomocy powstaje po upływie 3 miesięcy od dnia
  uprawomocnienia się wyroku.
6. Decyzja stwierdzająca nieważność decyzji, o której mowa w ust. 3, wywołuje
  skutki prawne po upływie 3 miesięcy od dnia jej uprawomocnienia się.
7. W szczególnie uzasadnionych przypadkach organ udzielający pomocy może, na
  wniosek przedsiębiorcy zobowiązanego do zwrotu otrzymanej pomocy, rozłożyć na
  raty jej zwrot wraz z odsetkami za zwłokę.
                                       
                                   Art. 32.
1. W przypadku gdy decyzja, na mocy której udzielono pomocy, jest sprzeczna
  z niniejszą ustawą lub ratyfikowanymi umowami międzynarodowymi regulującymi
  udzielanie pomocy, których stroną jest Rzeczpospolita Polska, lub ma na celu
  ich obejście, organ nadzorujący występuje do właściwego organu o stwierdzenie
  nieważności tej decyzji.
2. W przypadku gdy umowa, na mocy której udzielono pomocy, jest sprzeczna
  z niniejszą ustawą lub ratyfikowanymi umowami międzynarodowymi regulującymi
  udzielanie pomocy, których stroną jest Rzeczpospolita Polska, lub ma na celu
  ich obejście, organ nadzorujący występuje do sądu właściwego ze względu na
  siedzibę tego organu o stwierdzenie nieważności tej umowy.
3. W terminie 3 miesięcy od dnia uprawomocnienia się wyroku sądu
  stwierdzającego nieważność umowy, o której mowa w ust. 2, powstaje obowiązek
  zwrotu otrzymanej pomocy wraz z odsetkami ustawowymi liczonymi od dnia
  powstania obowiązku zwrotu pomocy.
4. W terminie 3 miesięcy od dnia uprawomocnienia się decyzji stwierdzającej
  nieważność decyzji, o której mowa w ust. 1, powstaje obowiązek zwrotu
  otrzymanej pomocy wraz z odsetkami za zwłokę liczonymi od dnia powstania
  obowiązku zwrotu  pomocy.
                                       
                                   Art. 33.
1. W przypadku stwierdzenia przez organ udzielający pomocy, że udzielona pomoc
  jest wykorzystywana niezgodnie z przeznaczeniem, nakazuje on, w drodze
  decyzji, zwrot w całości lub w odpowiedniej części uzyskanej pomocy. Przepisy
  art. 32 ust. 3-4 stosuje się odpowiednio.
2. W przypadku stwierdzenia przez organ nadzorujący, że pomoc jest
  wykorzystywana niezgodnie z przeznaczeniem, zwraca się on do organu
  udzielającego pomocy o wydanie decyzji, o której mowa w ust.1.
                                       
                                   Art. 34.
1. Kwota stanowiąca zwrot pomocy wraz z odsetkami, o której mowa w art. 31
  ust. 5, art. 32 ust. 3 i 4 oraz art. 33, podlega przymusowemu ściągnięciu w
  trybie przepisów o postępowaniu egzekucyjnym w administracji.
2. Do czasu zwrotu kwoty stanowiącej równowartość pomocy wraz z odsetkami, o
  których mowa w ust. 1, przedsiębiorcy zobowiązanemu do jej zwrotu pomoc nie
  może zostać ponownie udzielona.
                                       
                                   Art. 35.
1. Organy udzielające pomocy zobowiązane są do badania jej skuteczności oraz
  efektywności.
2. Organy, o których mowa w ust. 1, zobowiązane są, z zastrzeżeniem ust. 3, do
  przedkładania organowi nadzorującemu, ministrowi właściwemu do spraw finansów
  publicznych oraz ministrowi właściwemu do spraw gospodarki w terminie 30 dni
  od zakończenia każdego kwartału kalendarzowego i w terminie 60 dni od
  zakończenia roku kalendarzowego sprawozdań dotyczących udzielonej pomocy,
  zawierających w szczególności informacje o rodzajach, formach i wielkości
  udzielonej pomocy oraz jej przeznaczeniu.
3. Urzędy i izby skarbowe przekazują informacje o udzielonej pomocy za
  pośrednictwem ministra właściwego do spraw finansów publicznych.
4. Organy udzielające pomocy zobowiązane są do przekazywania, na wniosek
  organu nadzorującego, ministra właściwego do spraw finansów publicznych lub
  ministra właściwego do spraw gospodarki, informacji dotyczących pomocy
  udzielonej przedsiębiorcom w zakresie i terminie wskazanym we wniosku.
5. Organy udzielające pomocy zobowiązane są do przekazywania ministrowi
  właściwemu do spraw finansów publicznych informacji dotyczących zaległości w
  regulowaniu należności i zobowiązań przedsiębiorców wobec Skarbu Państwa w
  terminie 60 dni od zakończenia każdego kwartału kalendarzowego i w terminie
  60 dni od zakończenia roku kalendarzowego.
                                       
                                   Art. 36.
1. Organ nadzorujący na podstawie sprawozdań oraz informacji, o których mowa w
  art. 35 ust. 2 i 4, prowadzi rejestr udzielanej pomocy i opracowuje roczne
  sprawozdanie dotyczące pomocy udzielanej w Polsce.
2. W celu realizacji zobowiązań międzynarodowych Rzeczypospolitej Polskiej
  organ nadzorujący przekazuje roczne sprawozdanie i dostarcza informacji na
  temat poszczególnych indywidualnych przypadków pomocy.
3. Minister właściwy do spraw finansów publicznych przedstawia Radzie
  Ministrów zbiorczą informację o zaległościach w regulowaniu należności i
  zobowiązań przedsiębiorców wobec Skarbu Państwa.
4. Rada Ministrów określa, w drodze rozporządzenia, zakres obowiązków
  informacyjnych będących podstawą sporządzania sprawozdań dotyczących
  udzielonej pomocy i informacji o zaległościach w regulowaniu należności i
  zobowiązań przedsiębiorców wobec Skarbu Państwa, uwzględniając w
  szczególności nazwę i siedzibę organu udzielającego pomocy, podstawę prawną,
  wielkość oraz przeznaczenie pomocy.
                                       
                                   Art. 37.
1. Przedsiębiorcy ubiegający się o pomoc zobowiązani są do przedłożenia
  organowi udzielającemu pomocy informacji dotyczącej pomocy udzielonej im w
  okresie trzech kolejnych lat poprzedzających dzień złożenia wniosku o
  udzielenie pomocy.
2. Przedsiębiorcy korzystający z pomocy są zobowiązani do składania organowi
  nadzorującemu okresowych sprawozdań dotyczących otrzymanej pomocy.
3. Rada Ministrów określi, w drodze rozporządzenia, przedsiębiorców
  zobowiązanych do składania organowi nadzorującemu sprawozdań dotyczących
  otrzymanej pomocy, zakres obowiązków sprawozdawczych, okresy sprawozdawcze,
  termin składania sprawozdań, wzór formularza będącego podstawą składania
  sprawozdań, o których mowa w ust. 2, oraz zakres informacji pozwalających na
  ocenę skuteczności i efektywności tej pomocy, jak również wpływu pomocy na
  konkurencję.
4. Przedsiębiorcy korzystający z pomocy zobowiązani są do udzielania, na
  żądanie organu nadzorującego, informacji dotyczących otrzymanej pomocy w
  zakresie i terminie wskazanym w żądaniu. Termin ten nie może być krótszy niż
  30 dni od dnia doręczenia żądania.
                                       
                                   Art. 38.
1. Informacje i materiały dotyczące indywidualnych przedsiębiorców, o których
  mowa w art. 37 ust. 1, 2 i 4, z wyjątkiem wielkości pomocy otrzymanej przez
  poszczególnych przedsiębiorców oraz jej przeznaczenia, objęte są tajemnicą
  służbową.
2. Nie stanowi naruszenia tajemnicy, o której mowa w ust. 1, przekazywanie na
  zasadzie wzajemności informacji dotyczących poszczególnych indywidualnych
  przypadków pomocy w wykonaniu zobowiązań międzynarodowych Rzeczypospolitej
  Polskiej.
                                       
                                   Art. 39.
Organ nadzorujący, w porozumieniu z ministrem właściwym do spraw finansów
publicznych, do końca października każdego roku składa Radzie Ministrów
sprawozdanie zawierające wyniki nadzorowania pomocy w roku poprzednim, a w
szczególności dane dotyczące wielkości, form i przeznaczenia pomocy oraz ocenę
jej skuteczności i efektywności, a także skutków udzielonej pomocy w sferze
konkurencji.
                                       
                                   Art. 40.
Sprawozdanie, o którym mowa w art. 39, Rada Ministrów przedkłada Sejmowi do
końca roku kalendarzowego.
                                       
                                  Rozdział 7
                                Przepisy karne
                                       
                                   Art. 41.
1. Kto wbrew obowiązkowi, o którym mowa w art. 37 ust. 1, 2 i 4, nie składa
  sprawozdań dotyczących otrzymanej pomocy albo nie udziela informacji,
  przekazuje informacje niezgodne ze stanem faktycznym lub po upływie
  wyznaczonego terminu, podlega karze grzywny.
2. Orzekanie w sprawach, o których mowa w ust. 1, następuje w trybie
  określonym w Kodeksie postępowania w sprawach o wykroczenia.
                                       
                                  Rozdział 8
                      Zmiany w przepisach obowiązujących
                                       
                                   Art. 42.
W ustawie z dnia 24 lutego 1990 r. o przeciwdziałaniu praktykom
monopolistycznym i ochronie interesów konsumentów (Dz.U. z 1999 r. Nr 52, poz.
547 oraz z 2000 r.
Nr 31, poz. 381) w art. 19 w ust. 1 po pkt 5 dodaje się pkt 5a w brzmieniu:
  "5a) nadzorowanie pomocy publicznej udzielanej przedsiębiorcom,".
                                       
                                   Art. 43.
W ustawie z dnia 23 grudnia 1994 r. o Najwyższej Izbie Kontroli (Dz.U. z 1995
r. Nr 13, poz. 59, z 1996 r. Nr 64, poz. 315 i Nr 89, poz. 402, z 1997 r. Nr
28, poz. 153, Nr 79, poz. 484, Nr 96, poz. 589, Nr 121, poz. 770, Nr 133, poz.
883 oraz z 1998 r. Nr 148, poz. 966, Nr 155, poz. 1016, Nr 162, poz. 1116 i
poz. 1126) w art. 2 w ust. 3 dodaje się pkt 5a w brzmieniu:
  "5a) udzielają lub korzystają z pomocy podlegającej przepisom ustawy z dnia
     .... o warunkach dopuszczalności i nadzorowania pomocy publicznej dla
     przedsiębiorców (Dz.U. Nr ..., poz. ...),".
  
                                   Art. 44.
W ustawie z dnia 11 maja 1995 r. o Naczelnym Sądzie Administracyjnym (Dz. U. Nr
74, poz. 368 i Nr 104, poz. 515, z 1997 r. Nr 75, poz. 471, Nr 114, poz. 739,
Nr 144, poz. 971, z 1998 r Nr 162, poz.1126, z 1999 r. Nr 75, poz. 853 oraz z
2000 r. Nr 2,
poz. 5 i Nr 48, poz. 552) w art. 33 dodaje się ust. 3 w brzmieniu:
     "3. Uprawnionym do wniesienia skargi jest również organ nadzorujący na
       podstawie art. 31 ust. 3 ustawy z dnia ............ o warunkach
       dopuszczalności i nadzorowaniu pomocy publicznej dla przedsiębiorców
       (Dz.U. Nr ... , poz. .... ).".
                                       
                                  Rozdział 9
                        Przepisy przejściowe i końcowe
                                       
                                   Art. 45.
Dla potrzeb niniejszej ustawy dane o produkcie krajowym brutto na jednego
mieszkańca na określonym obszarze, o którym mowa w art. 12 ust. 1, obliczane
będą w pierwszych latach obowiązywania ustawy odpowiednio:
   1) w okresie do dnia 31 października 2001 roku - w wysokości produktu
     krajowego brutto za rok 1998 - według odpowiednich układów terytorialnych
     utworzonych dnia 1 stycznia 1999 roku,
   2) w okresie od dnia 1 listopada 2001 roku do dnia 31 października 2002 roku
     - jako średnia z danych o produkcie krajowym brutto - według odpowiednich
     układów terytorialnych utworzonych dnia 1 stycznia 1999 roku za lata 19981999,

   3) w okresie od dnia 1 listopada 2002 roku do dnia 31 października 2003 roku
     - jako średnia z danych o produkcie krajowym brutto - według odpowiednich
     układów terytorialnych utworzonych dnia 1 stycznia 1999 roku z lat 19982000.

                                   Art. 46.
Postępowanie w przedmiocie udzielenia pomocy rozpoczęte przed dniem wejścia w
życie niniejszej ustawy toczy się według przepisów obowiązujących w dniu
wszczęcia tego postępowania.
                                       
                                   Art. 47.
1. W terminie 2 lat od dnia wejścia w życie ustawy organy udzielające pomocy
  zobowiązane są do dostosowania przepisów aktów prawnych, na mocy których
  udzielana jest pomoc, do przepisów niniejszej ustawy.
2. Udzielenie pomocy do czasu dostosowania przepisów aktów prawnych do
  przepisów niniejszej ustawy nie może być niezgodne z niniejszą ustawą pod
  rygorem stwierdzenia jej nieważności na podstawie art. 32.
3. Jeżeli podstawą prawną udzielenia pomocy jest akt normatywny objęty
  zakresem właściwości Trybunału Konstytucyjnego i akt ten w opinii organu
  nadzorującego jest niezgodny z niniejszą ustawą lub ratyfikowanymi umowami
  międzynarodowymi regulującymi udzielanie pomocy, których stroną jest
  Rzeczpospolita Polska, oraz ponadto upłynął termin, o którym mowa w ust. 1,
  organ nadzorujący zwraca się do Prezesa Rady Ministrów z wnioskiem o
  wystąpienie do Trybunału Konstytucyjnego o stwierdzenie zgodności tego aktu z
  niniejszą ustawą lub z ratyfikowanymi umowami międzynarodowymi regulującymi
  udzielanie pomocy.
4. W przypadku stwierdzenia przez Trybunał Konstytucyjny niezgodności aktu, o
  którym mowa w ust. 3, przepisy art. 31 ust. 3-7 stosuje się odpowiednio.
                                       
                                   Art. 48.
Ustawa wchodzi w życie z dniem 1 stycznia 2001 r.
                                       
                                       
                                       
                                       
                                       
