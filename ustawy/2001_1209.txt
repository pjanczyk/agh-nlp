



Dz.U. z 2001 r. Nr 113, poz. 1209
                                                                                
                                                                                
                                        
                                        
                                     USTAWA
                             z dnia 26 lipca 2001 r.
                                        
    o nabywaniu przez użytkowników wieczystych prawa własności nieruchomości
                                        
                                        
                                     Art. 1.
1. Osobom fizycznym będącym w dniu 26 maja 1990 r. oraz w dniu wejścia w życie
  ustawy użytkownikami wieczystymi lub współużytkownikami wieczystymi
  nieruchomości, położonych na obszarach Państwa Polskiego, wymienionych w
  dekrecie z dnia 6 września 1951 r. o ochronie i uregulowaniu własności
  osadniczych gospodarstw chłopskich na obszarze Ziem Odzyskanych (Dz.U. Nr 46,
  poz. 340, z 1957 r. Nr 39, poz. 172, z 1969 r. Nr 13, poz. 95, z 1990 r. Nr
  34, poz. 198, z 1995 r. Nr 141, poz. 692 oraz z 1998 r. Nr 106, poz. 668),
   1) zabudowanych na cele mieszkaniowe,
   2) stanowiących nieruchomości rolne
 przysługuje roszczenie o nieodpłatne nabycie prawa własności tych
  nieruchomości.
2. Na wniosek osoby, o której mowa w ust. 1, a także osoby fizycznej będącej
  jej następcą prawnym, złożony nie później niż w ciągu roku od dnia wejścia w
  życie ustawy, starosta - w odniesieniu do nieruchomości Skarbu Państwa lub
  przewodniczący zarządu jednostki samorządu terytorialnego - w odniesieniu do
  nieruchomości będącej jej własnością, wydaje decyzję o nabyciu prawa
  własności nieruchomości.
3. Ostateczna decyzja, o której mowa w ust. 2, stanowi podstawę wpisu do księgi
  wieczystej.
4. W przypadku niezłożenia wniosku w terminie, o którym mowa w ust. 2,
  roszczenie o nieodpłatne nabycie prawa własności nieruchomości wygasa.
5. Ustala się opłatę sądową z tytułu założenia i wpisu do księgi wieczystej
  prawa własności nieruchomości nabytych na podstawie decyzji, o której mowa w
  ust. 2, w wysokości 1/3 najniższego wynagrodzenia ogłaszanego przez ministra
  właściwego do spraw pracy na podstawie Kodeksu pracy, od jednej
  nieruchomości.
6. Koszty pomiarów oraz opracowań geodezyjnych i kartograficznych związanych z
  postępowaniem w sprawie wydania decyzji, o której mowa w ust. 2, pokrywają
  osoby zainteresowane.
                                     Art. 2.
1. Do osób, o których mowa w art. 1 ust. 1, nie stosuje się przepisów ustawy z
  dnia 4 września 1997 r. o przekształceniu prawa użytkowania wieczystego
  przysługującego osobom fizycznym w prawo własności (Dz.U. z 1999 r. Nr 65,
  poz. 746, z 2000 r. Nr 28, poz. 352 i Nr 114, poz. 1196 oraz z 2001 r. Nr 72,
  poz. 749).
2. Decyzje o przekształceniu prawa użytkowania wieczystego w prawo własności
  nieruchomości, które stały się ostateczne przed wejściem w życie ustawy,
  pozostają w mocy.
                                     Art. 3.
1. Do osób, które skorzystały z uwłaszczenia mieniem, o którym mowa w art. 56a
  ustawy z dnia 30 sierpnia 1996 r. o komercjalizacji i prywatyzacji
  przedsiębiorstw państwowych (Dz.U. Nr 118, poz. 561, Nr 156, poz. 775, z 1997
  r. Nr 32, poz. 184, Nr 98, poz. 603, Nr 106, poz. 673, Nr 121, poz. 770, Nr
  137, poz. 926, Nr 141, poz. 945, z 1998 r. Nr 106, poz. 668, z 1999 r. Nr 40,
  poz. 400, Nr 101, poz. 1178, z 2000 r. Nr 15, poz. 180, Nr 26, poz. 306, Nr
  31, poz. 383, Nr 60, poz. 703, Nr 84, poz. 948 i Nr 122, poz. 1315 oraz z
  2001 r. Nr 63, poz. 637 i Nr 72, poz. 745) nie stosuje się przepisów
  niniejszej ustawy.
2. Osoby, które nabyły prawo własności nieruchomości na podstawie niniejszej
  ustawy, nie korzystają z uwłaszczenia, o którym mowa w ust. 1.
                                        
                                     Art. 4.
Ustawa wchodzi w życie po upływie 14 dni od dnia jej ogłoszenia.
