



Dz.U. z 2000 r. Nr 122, poz. 1321
                                         
                                     USTAWA
                            z dnia 21 grudnia 2000 r.
                                        
                              o dozorze technicznym
                                        
                                        
                                   Rozdział 1
                                 Przepisy ogólne
                                        
                                        
                                     Art. 1.
Ustawa określa zasady, zakres i formy wykonywania dozoru technicznego oraz
jednostki właściwe do jego wykonywania.
                                        
                                     Art. 2.
1. Dozorem technicznym są określone ustawą działania zmierzające do zapewnienia
  bezpiecznego funkcjonowania urządzeń technicznych.
2. Dozór techniczny jest wykonywany przez jednostki dozoru technicznego.
3. Wykonywanie dozoru technicznego przez jednostki dozoru technicznego nie
  zwalnia projektujących, wytwarzających, eksploatujących, naprawiających i
  modernizujących urządzenia techniczne od odpowiedzialności za jakość i stan
  tych urządzeń, mające wpływ na ich bezpieczną pracę, zgodnie z przepisami o
  dozorze technicznym i przepisami szczególnymi.
                                        
                                     Art. 3.
Przepisów ustawy nie stosuje się do:
   1) urządzeń technicznych, nad którymi są prowadzone prace naukowo-badawcze,
   2) górniczych szybowych urządzeń wyciągowych oraz urządzeń technicznych w
     podziemnych wyrobiskach zakładów górniczych.
   
                                     Art. 4.
Ilekroć w ustawie jest mowa o:
   1) urządzeniach technicznych " należy przez to rozumieć urządzenia, które
     mogą stwarzać zagrożenie dla życia lub zdrowia ludzkiego oraz mienia i
     środowiska wskutek:
     a) rozprężenia cieczy lub gazów znajdujących się pod ciśnieniem różnym od
       atmosferycznego,
     b) wyzwolenia energii potencjalnej lub kinetycznej przy przemieszczaniu
       ludzi lub ładunków w ograniczonym zasięgu,
     c) rozprzestrzeniania się materiałów niebezpiecznych podczas ich
       magazynowania lub transportu,
   2) warunkach technicznych dozoru technicznego - należy przez to rozumieć
     ustalone przez właściwych ministrów na podstawie ustawy wymagania, jakim
     powinny odpowiadać urządzenia techniczne,
   3) jednostkach dozoru technicznego " należy przez to rozumieć Urząd Dozoru
     Technicznego oraz specjalistyczne jednostki dozoru technicznego,
   4) specjalistycznych jednostkach dozoru technicznego " należy przez to
     rozumieć Transportowy Dozór Techniczny i Wojskowy Dozór Techniczny.
                                        
                                     Art. 5.
1. Dozorowi technicznemu podlegają urządzenia techniczne w toku ich
  projektowania, wytwarzania, w tym wytwarzania materiałów i elementów, naprawy
  i modernizacji, obrotu oraz eksploatacji.
2. Rada Ministrów, w drodze rozporządzenia, określi rodzaje urządzeń
  technicznych podlegających dozorowi technicznemu.
3. Rada Ministrów może, w drodze rozporządzenia, objąć przepisami ustawy
  urządzenia mogące stwarzać inne niż określone w art. 4 pkt 1 zagrożenia dla
  życia lub zdrowia ludzkiego oraz mienia i środowiska.
                                        
                                     Art. 6.
Urządzenia techniczne powinny być projektowane, wytwarzane, naprawiane,
modernizowane oraz eksploatowane zgodnie z ich przeznaczeniem, w sposób
zapewniający bezpieczeństwo ich eksploatacji - zgodnie z przepisami ustawy i
przepisami odrębnymi.
                                        
                                     Art. 7.
1. Do postępowania przed organami jednostek dozoru technicznego stosuje się
  przepisy Kodeksu postępowania administracyjnego.
2. W sprawach należących do zakresu działania Urzędu Dozoru Technicznego, o
  którym mowa w art. 35 ust. 1, organem właściwym, w rozumieniu przepisów
  Kodeksu postępowania administracyjnego, jest Prezes Urzędu, a organem
  wyższego stopnia " minister właściwy do spraw gospodarki.
3. W sprawach należących do zakresu działania Transportowego Dozoru
  Technicznego, o którym mowa w art. 42 ust. 1, organem właściwym, w rozumieniu
  przepisów Kodeksu postępowania administracyjnego, jest Dyrektor
  Transportowego Dozoru Technicznego, a organem wyższego stopnia " minister
  właściwy do spraw transportu.
4. W sprawach należących do zakresu działania Wojskowego Dozoru Technicznego, o
  którym mowa w art. 48, organem właściwym, w rozumieniu przepisów Kodeksu
  postępowania administracyjnego, jest Szef Wojskowego Dozoru Technicznego, a
  organem wyższego stopnia " Minister Obrony Narodowej.
                                        
                                   Rozdział 2
                 Zakres i formy wykonywania dozoru technicznego
                                        
                                     Art. 8.
1. Wytwarzanie urządzeń technicznych z zamiarem ich wprowadzenia do
  eksploatacji odbywa się na podstawie dokumentacji technicznej uzgodnionej z
  organem właściwej jednostki dozoru technicznego w zakresie zgodności tej
  dokumentacji z warunkami technicznymi dozoru technicznego, chyba że przepisy
  szczególne stanowią inaczej.
2. W toku uzgadniania dokumentacji technicznej ustala się formę wykonywania
  dozoru technicznego.
3. Zmiana uzgodnionej dokumentacji technicznej wymaga ponownego uzgodnienia z
  organem właściwej jednostki dozoru technicznego.
4. Minister właściwy do spraw gospodarki określa, w drodze rozporządzenia,
  warunki techniczne dozoru technicznego w zakresie:
   1) projektowania urządzeń technicznych,
   2) materiałów i elementów stosowanych do wytwarzania, naprawy lub
     modernizacji urządzeń technicznych,
   3) wytwarzania urządzeń technicznych,
   4) eksploatacji urządzeń technicznych,
   5) naprawy i modernizacji urządzeń technicznych.
5. Minister właściwy do spraw gospodarki, wydając rozporządzenie, o którym mowa
  w ust. 4, uwzględni w szczególności wymagania dotyczące konstrukcji, obliczeń
  wytrzymałościowych, wykonania, osprzętu, oznaczeń, materiałów i elementów,
  naprawy lub modernizacji, zakresu badań technicznych urządzeń i elementów,
  terminów badań okresowych, rodzaju dokumentacji niezbędnej do objęcia dozorem
  i potwierdzenia prawidłowości wykonania, spawania, zgrzewania, lutowania,
  przeróbki plastycznej i obróbki cieplnej, badań nieniszczących oraz obsługi i
  konserwacji.
6. Jeżeli dla urządzenia technicznego nie ma ustalonych warunków technicznych
  dozoru technicznego, urządzenie to może być projektowane, wytwarzane,
  naprawiane lub modernizowane na podstawie warunków technicznych ustalonych z
  organem właściwej jednostki dozoru technicznego.
7. Organ właściwej jednostki dozoru technicznego uzgodni warunki techniczne, o
  których mowa w ust. 6, po stwierdzeniu, że warunki te spełniają wymagania, o
  których mowa w art. 6.
                                        
                                     Art. 9.
1. Urządzenia techniczne oraz materiały i elementy stosowane do ich
  wytwarzania, naprawy lub modernizacji mogą być wytwarzane, naprawiane lub
  modernizowane przez wytwarzającego, naprawiającego lub modernizującego, który
  posiada uprawnienie, wydane w formie decyzji administracyjnej, do ich
  wytwarzania, naprawiania lub modernizacji, zwane dalej "uprawnieniem", wydane
  przez organ właściwej jednostki dozoru technicznego, chyba że przepisy
  szczególne stanowią inaczej.
2. Organ właściwej jednostki dozoru technicznego, na wniosek wytwarzającego
  urządzenia techniczne oraz materiały i elementy stosowane do ich wytwarzania,
  naprawiającego lub modernizującego urządzenia techniczne, wydaje uprawnienie
  po stwierdzeniu, że wytwarzający, naprawiający lub modernizujący spełnia
  wymagania w zakresie wytwarzania, naprawy lub modernizacji tych urządzeń, a w
  szczególności:
   1) wdrożył właściwą technologię wytwarzania, naprawy lub modernizacji,
   2) posiada urządzenia zapewniające wytwarzanie, naprawę lub modernizację
     zgodnie z technologią, o której mowa w pkt 1,
   3) zatrudnia pracowników o odpowiednich kwalifikacjach, określonych w
     odrębnych przepisach,
   4) posiada zorganizowaną kontrolę jakości,
   5) ma możliwość przeprowadzenia badań niszczących i nieniszczących
     wytwarzanych, naprawianych lub modernizowanych urządzeń technicznych oraz
     materiałów we własnym laboratorium lub laboratorium uznanym przez organ
     właściwej jednostki dozoru technicznego.
3. Wymagania określone w ust. 2 uważa się za spełnione, jeżeli wytwarzający,
  naprawiający lub modernizujący urządzenia techniczne posiada system jakości
  zgodny z Polskimi Normami, zatwierdzony i nadzorowany przez organ właściwej
  jednostki dozoru technicznego.
4. Dokument potwierdzający przyznanie uprawnienia zawiera określenie warunków
  stanowiących podstawę jego wydania, a w szczególności:
   1) specyfikacje techniczne - dokumenty określające cechy, jakie urządzenie
     techniczne powinno posiadać w zakresie jakości, parametrów technicznych,
     bezpieczeństwa lub wymiarów, w tym w odniesieniu do nazewnictwa, symboli,
     badań i metodologii badań, znakowania i oznaczania urządzenia - które
     powinny być stosowane przy wytwarzaniu urządzenia technicznego, materiałów
     i elementów stosowanych do wytwarzania, naprawy lub modernizacji
     urządzenia technicznego,
   2)  technologie stosowane przy wytwarzaniu, naprawie lub modernizacji
     urządzeń technicznych,
   3)  materiały stosowane do wytwarzania, naprawy lub modernizacji urządzeń
     technicznych,
   4)  wymagania dotyczące kontroli jakości urządzeń technicznych.
                                        
                                    Art. 10.
1. Wytwarzający, naprawiający lub modernizujący urządzenia techniczne jest
  obowiązany zawiadomić organ właściwej jednostki dozoru technicznego o
  wszelkich zmianach warunków określonych w uprawnieniu.
2. Na podstawie zawiadomienia, o którym mowa w ust. 1, organ właściwej
  jednostki dozoru technicznego podejmuje decyzję o zmianie warunków
  określonych w uprawnieniu. O podjętej decyzji organ właściwej jednostki
  dozoru technicznego powiadamia wytwarzającego, naprawiającego lub
  modernizującego urządzenie techniczne.
                                        
                                    Art. 11.
1. W przypadku nieprzestrzegania warunków określonych w uprawnieniu lub
  wytwarzania materiałów, elementów lub urządzeń technicznych niewłaściwej
  jakości, mającej wpływ na bezpieczeństwo eksploatacji tych urządzeń, organ
  właściwej jednostki dozoru technicznego zawiesza uprawnienie.
2. Organ właściwej jednostki dozoru technicznego, zawieszając uprawnienie,
  wyznacza termin usunięcia uchybień stanowiących podstawę zawieszenia, po
  którego upływie, w razie ich nieusunięcia, cofa uprawnienie.
                                        
                                    Art. 12.
Dozór techniczny nad urządzeniami technicznymi, niezależnie od czynności, o
których mowa w art. 8 ust. 1-3, 6 i 7, jest wykonywany w formie:
   1) dozoru technicznego pełnego,
   2) dozoru technicznego ograniczonego,
   3) dozoru technicznego uproszczonego.
                                        
                                    Art. 13.
1. Jeżeli przepisy szczególne nie stanowią inaczej:
   1) w toku wytwarzania urządzeń technicznych objętych dozorem technicznym
     pełnym lub ograniczonym organ właściwej jednostki dozoru technicznego
     sprawdza wykonanie określonych materiałów i elementów stosowanych do
     wytwarzania tych urządzeń oraz przeprowadza badania typu urządzeń
     produkowanych seryjnie, a także wykonuje badania techniczne sprawdzające
     zgodność wykonania urządzeń technicznych z dokumentacją i warunkami
     technicznymi dozoru technicznego,
   2) w toku eksploatacji urządzeń technicznych objętych dozorem technicznym
     pełnym organ właściwej jednostki dozoru technicznego:
     a) przeprowadza badania urządzenia w warunkach gotowości do pracy -badania
       odbiorcze,
     b) wykonuje okresowe i doraźne badania techniczne,
     c) sprawdza zaświadczenia kwalifikacyjne osób obsługujących i
       konserwujących urządzenia techniczne,
   3) w toku eksploatacji urządzeń technicznych objętych dozorem technicznym
     ograniczonym organ właściwej jednostki dozoru technicznego:
     a) przeprowadza badania urządzenia w warunkach gotowości do pracy badania
odbiorcze,
     b) wykonuje doraźne badania techniczne,
     c) sprawdza zaświadczenia kwalifikacyjne osób obsługujących i
       konserwujących urządzenia techniczne,
   4) w toku wytwarzania urządzeń technicznych objętych dozorem technicznym
     uproszczonym organ właściwej jednostki dozoru technicznego przeprowadza
     badania typu oraz sprawdza, czy urządzenia są wytwarzane zgodnie z
     warunkami określonymi w art. 9 ust. 4.
   2. W przypadku zagrożenia utrzymania ciągłości produkcji w zakładzie o ruchu
     ciągłym organ właściwej jednostki dozoru technicznego jest obowiązany
     przystąpić do doraźnego badania technicznego w czasie nie dłuższym niż 12
     godzin od zgłoszenia zagrożenia.
                                        
                                    Art. 14.
1. Urządzenia techniczne objęte dozorem technicznym, z wyjątkiem urządzeń, o
  których mowa w art. 15 ust. 1, mogą być eksploatowane tylko na podstawie
  decyzji zezwalającej na ich eksploatację, wydanej przez organ właściwej
  jednostki dozoru technicznego.
2. Organ właściwej jednostki dozoru technicznego przed wydaniem decyzji, o
  której mowa w ust. 1, przeprowadza badania i wykonuje czynności sprawdzające,
  o których mowa w art. 13 ust. 1, oraz:
   1) sprawdza kompletność i prawidłowość przedłożonej dokumentacji,
   2) dokonuje badania urządzenia poprzez sprawdzenie zgodności wykonania tego
     urządzenia z dokumentacją i warunkami technicznymi dozoru technicznego, a
     także stanu urządzenia, jego wyposażenia i oznakowań,
   3) przeprowadza próby techniczne przed uruchomieniem urządzenia oraz w
     warunkach pracy w zakresie ustalonym w warunkach technicznych dozoru
     technicznego dla poszczególnych rodzajów urządzeń,
   4) przeprowadza badanie specjalne ustalone w dokumentacji projektowej
     urządzenia lub, w technicznie uzasadnionych przypadkach, na żądanie organu
     właściwej jednostki dozoru technicznego.
3. W technicznie uzasadnionych przypadkach część badań urządzenia technicznego,
  o których mowa w ust. 2 pkt 2-4, może być przeprowadzona u wytwarzającego
  urządzenie. Wyniki tych badań oraz stan techniczny urządzenia określa się w
  protokole badania; wyniki te mogą być uwzględniane przy badaniu urządzenia u
  eksploatującego, poprzedzającym wydanie decyzji zezwalającej na eksploatację
  urządzenia.
4. Na podstawie pozytywnych wyników badań i wykonanych czynności, o których
  mowa w ust. 2, organ właściwej jednostki dozoru technicznego wydaje decyzję
  zezwalającą na eksploatację urządzenia, w której ustala formę dozoru
  technicznego, jaką będzie objęte to urządzenie.
                                        
                                    Art. 15.
1. Decyzji zezwalającej, o której mowa w art. 14 ust. 4, nie wydaje się, jeżeli
  urządzenie znajduje się w obrocie i jest oznaczone przez wytwarzającego
  znakiem dozoru technicznego.
2. Przez oznaczenie znakiem, o którym mowa w ust. 1, wytwarzający stwierdza, że
  urządzenie techniczne zostało wyprodukowane w sposób zgodny z warunkami
  określonymi w art. 9 ust. 4.
3. Minister właściwy do spraw gospodarki określi, w drodze rozporządzenia, wzór
  znaku dozoru technicznego.
                                        
                                    Art. 16.
1. Oznaczeniu znakiem dozoru technicznego, o którym mowa w art. 15 ust. 1,
  podlegają urządzenia techniczne dopuszczone do obrotu na podstawie decyzji o
  dopuszczeniu do obrotu, wydanej przez organ właściwej jednostki dozoru
  technicznego.
2. Organ właściwej jednostki dozoru technicznego może, na wniosek
  wytwarzającego, wydać decyzję, o której mowa w ust. 1, jeżeli urządzenie
  techniczne objęte dozorem technicznym uproszczonym jest produkowane seryjnie
  na podstawie tej samej dokumentacji i według tej samej technologii oraz jest
  sprzedawane w stanie przygotowanym do eksploatacji.
3. Wydanie decyzji, o której mowa w ust. 1, powinno być poprzedzone
  przeprowadzeniem badania typu urządzenia.
4. Badanie, o którym mowa w ust. 3, polega na zbadaniu wybranego losowo
  urządzenia w zakresie zgodności wykonania urządzenia z uzgodnioną
  dokumentacją oraz przeprowadzeniu prób technicznych w warunkach gotowości do
  pracy, z zastrzeżeniem ust. 5, jeśli przewidują to warunki techniczne dozoru
  technicznego.
5. Urządzenie może być poddane dodatkowym badaniom specjalistycznym, włącznie z
  badaniami niszczącymi.
                                        
                                    Art. 17.
1. Dokonanie naprawy lub modernizacji urządzenia technicznego, z wyjątkiem
  naprawy urządzeń, o których mowa w art. 15 ust. 1, wymaga uprzedniego
  uzgodnienia z organem właściwej jednostki dozoru technicznego.
2. Przepisy art. 14 stosuje się odpowiednio do urządzenia technicznego po jego
  naprawie lub modernizacji.
                                        
                                    Art. 18.
1. W przypadku nieprzestrzegania przez eksploatującego przepisów o dozorze
  technicznym organ właściwej jednostki dozoru technicznego wydaje decyzję o
  wstrzymaniu eksploatacji urządzenia.
2. Przepis ust. 1 stosuje się odpowiednio w razie stwierdzenia zagrożenia dla
  życia lub zdrowia ludzkiego oraz mienia i środowiska.
3. Jeżeli urządzenie dopuszczone do obrotu stwarza zagrożenie dla życia lub
  zdrowia ludzkiego oraz mienia i środowiska, organ właściwej jednostki dozoru
  technicznego wydaje decyzję o wycofaniu tego urządzenia z obrotu i
  wstrzymaniu jego wytwarzania.
4. Decyzję o wycofaniu urządzenia technicznego z obrotu z przyczyn określonych
  w ust. 3 organ właściwej jednostki dozoru technicznego podaje do publicznej
  wiadomości w formie komunikatu w środkach masowego przekazu.
5. Ponowne dopuszczenie do eksploatacji i obrotu urządzeń, o których mowa w
  ust. 1 i 3, następuje na zasadach określonych w art. 14 i art. 16.
                                        
                                    Art. 19.
Eksploatujący urządzenie techniczne jest obowiązany niezwłocznie zawiadomić
organ właściwej jednostki dozoru technicznego o każdym niebezpiecznym
uszkodzeniu urządzenia lub nieszczęśliwym wypadku związanym z jego eksploatacją.
                                        
                                    Art. 20.
1. Importer urządzeń technicznych oraz materiałów i elementów stosowanych do
  wytwarzania, naprawy lub modernizacji tych urządzeń jest obowiązany do
  uprzedniego uzgodnienia wymagań technicznych z organem właściwej jednostki
  dozoru technicznego, chyba że przepisy szczególne stanowią inaczej.
2. Organ właściwej jednostki dozoru technicznego dokonuje uzgodnienia, o którym
  mowa w ust. 1, na wniosek importera.
3. Wniosek, o którym mowa w ust. 2, zawiera w szczególności oznaczenie wytwórcy
  i dostawcy oraz określenie:
   1) dla urządzeń technicznych:
     a) rodzaju i nazwy urządzenia,
     b) typu urządzenia,
     c) parametrów pracy urządzenia,
     d) liczby urządzeń,
   2) dla materiałów i elementów stosowanych do wytwarzania, naprawy lub
     modernizacji urządzeń technicznych:
     a) rodzaju, gatunku i wymiarów materiału lub elementu,
     b) przeznaczenia materiału lub elementu,
     c) ilości materiałów lub elementów.
4. Organ właściwej jednostki dozoru technicznego w trakcie uzgadniania, o
  którym mowa w ust. 1, określa:
   1) wymagania w zakresie konstrukcji i wytwarzania urządzeń technicznych,
   2) normy i przepisy, na podstawie których wytwarzane będą materiały i
     elementy stosowane do wytwarzania, naprawy lub modernizacji urządzeń
     technicznych,
   3) zakres badań odbiorczych oraz przeprowadzającego te badania,
   4) zakres dokumentacji technicznej.
5. Uzgodnienie, o którym mowa w ust. 1, nie zwalnia od obowiązku uzyskania
  decyzji, o których mowa w art. 9 i art. 14.
6. Warunkiem dopuszczenia do obrotu, w rozumieniu Kodeksu celnego, urządzeń
  technicznych podlegających dozorowi technicznemu, wyprodukowanych za granicą,
  jest dołączenie do zgłoszenia celnego potwierdzenia dokonania uzgodnienia, o
  którym mowa w ust. 1. W przypadku niespełnienia tego wymogu, organ celny cofa
  natychmiast urządzenie za granicę lub nakazuje powrotny wywóz urządzenia albo
  może nakazać zniszczenie urządzenia.
                                        
                                    Art. 21.
Dokumenty wydane za granicą, stwierdzające wykonanie badań urządzenia
technicznego, mogą być uznane przez organ właściwej jednostki dozoru
technicznego, jeżeli:
   1) przewidują to odpowiednie porozumienia zawarte między jednostkami dozoru
     technicznego a właściwą w danym państwie instytucją wykonującą funkcję
     dozoru technicznego lub
   2) wymagania techniczne, na podstawie których urządzenie zostało
     zaprojektowane i wytworzone, zapewniają bezpieczeństwo nie mniejsze niż
     polskie przepisy o dozorze technicznym.
                                        
                                    Art. 22.
1. Osoby odpowiedzialne za wytwarzanie, naprawę, modernizację i kontrolę
  jakości urządzeń technicznych oraz materiałów i elementów stosowanych do
  wytwarzania, naprawy lub modernizacji tych urządzeń powinny posiadać:
   1) wyższe wykształcenie techniczne i co najmniej dwuletnią praktykę zawodową
     lub
   2) wykształcenie średnie techniczne i co najmniej pięcioletnią praktykę
     zawodową oraz
   3) znajomość norm, przepisów o dozorze technicznym i warunków technicznych
     dozoru technicznego w zakresie prowadzonej działalności.
2. Osoby wykonujące czynności spawania, zgrzewania, lutowania oraz przeróbkę
  plastyczną i obróbkę cieplną w toku wytwarzania, naprawy i modernizacji
  urządzeń technicznych oraz wytwarzania elementów stosowanych do wytwarzania,
  naprawy lub modernizacji tych urządzeń obowiązane są posiadać zaświadczenia
  kwalifikacyjne potwierdzające umiejętność praktycznego wykonywania tych
  czynności oraz znajomość warunków technicznych dozoru technicznego, norm i
  przepisów prawnych w tym zakresie.
3. Przepis ust. 2 stosuje się do osób obsługujących i konserwujących urządzenia
  techniczne.
4. W razie nieprzestrzegania przez osoby wymienione w ust. 2 i 3 warunków
  technicznych dozoru technicznego, oraz norm i przepisów prawnych w tym
  zakresie organ właściwej jednostki dozoru technicznego może:
   1) zawiesić zaświadczenie, o którym mowa w ust. 2, do czasu przeprowadzenia
     ponownego sprawdzenia kwalifikacji,
   2) cofnąć zaświadczenie kwalifikacyjne.
                                        
                                    Art. 23.
1. Organ właściwej jednostki dozoru technicznego, na wniosek zainteresowanych
  osób, sprawdza kwalifikacje, o których mowa w art. 22 ust. 2 i 3, w drodze
  postępowania kwalifikacyjnego.
2. Postępowanie, o którym mowa w ust. 1, przeprowadzają komisje kwalifikacyjne
  powoływane przez organ właściwej jednostki dozoru technicznego.
3. Za sprawdzenie kwalifikacji pobierane są opłaty od osób kierujących wnioski
  o ich sprawdzenie.
4. Opłaty, o których mowa w ust. 3, pobierane są w wysokości 20% najniższego
  wynagrodzenia za pracę, ogłaszanego przez ministra właściwego do spraw pracy,
  obowiązującego w dniu złożenia wniosku. Opłaty te stanowią przychód jednostek
  dozoru technicznego.
5. Minister właściwy do spraw gospodarki określi, w drodze rozporządzenia:
   1) tryb sprawdzania kwalifikacji wymaganych przy obsłudze i konserwacji
     urządzeń technicznych,
   2) rodzaje urządzeń technicznych przy których obsłudze i konserwacji
     wymagane jest posiadanie kwalifikacji, uwzględniając stopień zagrożenia
     związanego z eksploatacją tych urządzeń,
   3) wzór wniosku o sprawdzenie kwalifikacji.
                                        
                                    Art. 24.
1. Czynności dozoru technicznego wykonują pracownicy jednostek dozoru
  technicznego, zwani dalej "inspektorami", na podstawie upoważnienia wydanego
  przez organ właściwej jednostki dozoru technicznego oraz legitymacji
  służbowej.
2. Czynności dozoru technicznego w jednostkach organizacyjnych Policji, Straży
  Granicznej, Państwowej Straży Pożarnej i Urzędu Ochrony Państwa wykonują
  inspektorzy, którzy na podstawie odrębnych przepisów są uprawnieni do dostępu
  do informacji niejawnych.
                                        
                                    Art. 25.
Czynności dozoru technicznego inspektorzy wykonują u projektujących i
wytwarzających urządzenia techniczne, a także wytwarzających materiały i
elementy stosowane do ich wytwarzania, naprawy lub modernizacji oraz
eksploatujących, naprawiających i modernizujących te urządzenia, zwanych dalej
"przedsiębiorcami, u których są wykonywane czynności dozoru technicznego".
                                        
                                    Art. 26.
Przedsiębiorca, u którego są wykonywane czynności dozoru technicznego, jest
obowiązany zapewnić warunki do sprawnego ich wykonania oraz, na żądanie
inspektora, przedstawić dokumenty i udzielić informacji koniecznych do
prawidłowego wykonania tych czynności.
                                        
                                    Art. 27.
Inspektor nie podlega przeszukaniu przewidzianemu w wewnętrznych regulaminach
przedsiębiorcy, u którego wykonuje czynności dozoru technicznego.
                                        
                                    Art. 28.
Inspektor jest uprawniony do:
   1) wstępu za okazaniem upoważnienia i legitymacji służbowej, o których mowa
     w art. 24 ust. 1, bez potrzeby uzyskiwania przepustki, do pomieszczeń i
     obiektów, w których znajdują się urządzenia techniczne,
   2) swobodnego poruszania się w tych pomieszczeniach i obiektach, chyba że
     odrębne przepisy stanowią inaczej,
   3) dostępu do urządzeń technicznych,
   4) żądania od przedsiębiorcy udzielania niezbędnych informacji i
     przedstawienia koniecznych dokumentów oraz wyników badań,
   5) przeprowadzania w wyznaczonych terminach badań, prób i pomiarów oraz
     innych czynności potrzebnych do ustalenia stanu urządzenia technicznego,
     prawidłowości jego eksploatacji, naprawy lub modernizacji, a także
     prawidłowości wykonania określonych materiałów i elementów stosowanych do
     wytwarzania, naprawy lub modernizacji urządzenia technicznego,
   6) wydawania zaleceń technicznych.
   
                                    Art. 29.
Czynności dozoru technicznego inspektorzy wykonują w obecności przedsiębiorcy
lub osoby upoważnionej przez przedsiębiorcę.
                                        
                                    Art. 30.
Inspektorzy są obowiązani do przestrzegania przepisów w zakresie bezpieczeństwa
i higieny pracy obowiązujących u przedsiębiorcy.
                                        
                                    Art. 31.
Przedsiębiorca, u którego są wykonywane czynności dozoru technicznego, w celu
sprawnego ich przeprowadzenia jest obowiązany zapewnić bezpieczne warunki pracy
przez umożliwienie inspektorowi bezpiecznego dostępu do badanego urządzenia
technicznego, w szczególności spowodowanie wstrzymania, w bezpośrednim otoczeniu
badanego urządzenia, prac budowlanych, montażowych, remontowych i innych,
mogących zagrażać bezpieczeństwu inspektora.
                                        
                                    Art. 32.
Inspektor ma prawo odmówić wykonania czynności dozoru technicznego w przypadku
wystąpienia niewłaściwych warunków do ich przeprowadzenia, a w szczególności:
   1) niedostatecznego stanu przygotowania urządzenia technicznego do badania,
   2) niewłaściwego oświetlenia lub występowania oparów utrudniających
     widoczność,
   3) przekroczenia dopuszczalnych stężeń i natężeń czynników szkodliwych dla
     zdrowia w środowisku pracy lub dopuszczalnej granicy niskich i wysokich
     temperatur.
   
                                    Art. 33.
1. Inspektor sporządza protokół wykonania czynności dozoru technicznego.
2. Odbiór protokołu potwierdza podpisem przedsiębiorca lub osoba przez niego
  upoważniona. Jeden egzemplarz protokołu inspektor pozostawia u
  przedsiębiorcy.
3. Przedsiębiorca przechowuje zbiór protokołów dotyczących danego urządzenia
  technicznego, zwany "księgą rewizyjną urządzenia".
                                    Art. 34.
1. Za czynności jednostek dozoru technicznego, z wyłączeniem czynności
  wykonywanych przez Wojskowy Dozór Techniczny, o którym mowa w art. 48,
  pobierane są opłaty.
2. Opłaty, o których mowa w ust. 1, uiszczają osoby fizyczne, osoby prawne i
  jednostki organizacyjne nieposiadające osobowości prawnej, na rzecz których
  wykonywane są czynności dozoru technicznego.
3. Minister właściwy do spraw gospodarki określi, w drodze rozporządzenia, w
  porozumieniu z ministrem właściwym do spraw finansów publicznych, wysokość
  opłat, o których mowa w ust. 1, uwzględniając w szczególności rodzaje
  urządzeń technicznych oraz czynności wykonywane przez jednostki dozoru
  technicznego, za które pobierane są opłaty.
                                        
                                   Rozdział 3
                          Jednostki dozoru technicznego
                                        
                                    Art. 35.
1. Tworzy się Urząd Dozoru Technicznego, zwany dalej "UDT". UDT jest państwową
  osobą prawną.
2. Siedzibą UDT jest miasto stołeczne Warszawa.
3. UDT nie odpowiada za zobowiązania Skarbu Państwa, a Skarb Państwa nie
  odpowiada za zobowiązania UDT.
                                    Art. 36.
UDT podlega ministrowi właściwemu do spraw gospodarki.
                                    Art. 37.
Do zakresu działania UDT należy:
   1) nadzór i kontrola przestrzegania przepisów o dozorze technicznym, a także
     przepisów i zasad z zakresu bezpieczeństwa techniki, dotyczących urządzeń
     technicznych,
   2) wykonywanie dozoru technicznego nad urządzeniami technicznymi, w zakresie
     określonym ustawą,
   3) wydawanie decyzji w sprawach wynikających z wykonywania dozoru
     technicznego,
   4) szkolenie pracowników dozoru technicznego,
   5) prowadzenie ewidencji eksploatowanych urządzeń technicznych,
   6) współpraca ze specjalistycznymi jednostkami dozoru technicznego w
     zakresie wykonywania dozoru technicznego,
   7) inicjowanie działalności normalizacyjnej, współudział w opracowywaniu lub
     opracowywanie projektów warunków technicznych dozoru technicznego oraz
     norm określających zasady i warunki bezpiecznej pracy urządzeń
     technicznych,
   8) analizowanie przyczyn i skutków uszkodzeń urządzeń technicznych oraz
     stała ocena stopnia zagrożenia stwarzanego przez te urządzenia,
   9) inicjowanie przedsięwzięć oraz prac badawczych w zakresie bezpiecznej
     pracy urządzeń technicznych oraz prowadzenie w tym zakresie badań
     diagnostycznych i wykonywanie ekspertyz,
  10) inicjowanie działalności mającej na celu podnoszenie zawodowych
     kwalifikacji wytwórców oraz użytkowników w zakresie bezpiecznej pracy
     urządzeń technicznych,
  11) popularyzowanie zagadnień związanych z bezpieczną pracą urządzeń
     technicznych oraz organizowanie doradztwa w tym zakresie,
  12) współpraca międzynarodowa w zakresie zagadnień dotyczących bezpiecznej
     pracy urządzeń technicznych,
  13) współpraca z instytucjami polskimi i zagranicznymi w zakresie działań
     zmierzających do harmonizacji przepisów dozoru technicznego z wymaganiami
     Unii Europejskiej,
  14) uzgadnianie programów szkolenia osób obsługujących i konserwujących
     urządzenia techniczne,
  15) sprawdzanie kwalifikacji osób wytwarzających, naprawiających,
     modernizujących, obsługujących i konserwujących urządzenia techniczne oraz
     osób wykonujących badania nieniszczące,
  16) certyfikowanie systemów jakości dotyczących urządzeń technicznych,
  17) występowanie z wnioskami o zmianę wysokości opłat za czynności jednostek
     dozoru technicznego.
  
                                    Art. 38.
1. Organem UDT jest Prezes, powoływany i odwoływany przez ministra właściwego
  do spraw gospodarki.
2. Prezes kieruje UDT i reprezentuje go na zewnątrz.
3. Prezes UDT składa roczne sprawozdania z działalności UDT ministrowi
  właściwemu do spraw gospodarki do dnia 30 czerwca roku następnego.
4. Wiceprezesa UDT powołuje i odwołuje, na wniosek Prezesa UDT, minister
  właściwy do spraw gospodarki.
                                    Art. 39.
1. UDT wykonuje zadania, o których mowa w art. 37, przy pomocy oddziałów
  terenowych UDT, zwanych dalej "oddziałami UDT".
2. Oddziałami UDT kierują dyrektorzy, powoływani i odwoływani przez Prezesa
  UDT.
                                    Art. 40.
UDT i podległe mu oddziały wykonują dozór techniczny nad urządzeniami
technicznymi objętymi ustawą, z wyłączeniem urządzeń podlegających dozorowi
technicznemu specjalistycznych jednostek dozoru technicznego.
                                    Art. 41.
1. Minister właściwy do spraw gospodarki, w drodze rozporządzenia, nadaje UDT
  statut.
2. Minister właściwy do spraw gospodarki, wydając rozporządzenie, o którym mowa
  w ust. 1, określi w szczególności: strukturę organizacyjną UDT, siedziby jego
  oddziałów terenowych i zasady udzielania pełnomocnictw.
                                        
                                    Art. 42.
1. Tworzy się Transportowy Dozór Techniczny, zwany dalej "TDT". TDT jest
  państwową osobą prawną.
2. Siedzibą TDT jest miasto stołeczne Warszawa.
3. TDT nie odpowiada za zobowiązania Skarbu Państwa, a Skarb Państwa nie
  odpowiada za zobowiązania TDT.
                                    Art. 43.
TDT podlega ministrowi właściwemu do spraw transportu.
                                        
                                    Art. 44.
Do zakresu działania TDT należy:
   1) wykonywanie dozoru technicznego nad:
     a) urządzeniami technicznymi zainstalowanymi na obszarze kolejowym, w
       kolejowych pojazdach szynowych oraz na bocznicach kolejowych,
     b) osobowymi i towarowymi kolejami linowymi oraz wyciągami narciarskimi,
     c) zbiornikami, w tym cysternami wykorzystywanymi w ruchu kolejowym,
       drogowym i żegludze śródlądowej,
     d) urządzeniami technicznymi na statkach morskich, z wyłączeniem statków,
       na których urządzenia techniczne objęte są nadzorem technicznym
       instytucji klasyfikacyjnej, pontonach, dokach oraz na terenie portów i
       przystani morskich nad urządzeniami związanymi bezpośrednio z żeglugą
       morską, w szczególności urządzeniami ciśnieniowymi, bezciśnieniowymi
       zbiornikami (cysternami) i dźwignicami,
     e) urządzeniami technicznymi w ciągach technologicznych portowych baz
       przeładunkowych oraz urządzeniami technicznymi stanowiącymi wyposażenie
       innych stanowisk usytuowanych na terenie przeznaczonym do prac
       przeładunkowych i innych czynności wchodzących w zakres obsługi żeglugi
       morskiej,
   2) wydawanie świadectw dopuszczenia pojazdów do przewozu niektórych
     materiałów niebezpiecznych, na podstawie odrębnych przepisów,
   3) wydawanie decyzji w sprawach wynikających z wykonywania dozoru
     technicznego nad urządzeniami technicznymi, o których mowa w pkt 1,
   4) prowadzenie ewidencji eksploatowanych urządzeń technicznych, o których
     mowa w pkt 1,
   5) szkolenie pracowników TDT,
   6) wykonywanie zadań, o których mowa w art. 37 pkt 8-16, w zakresie urządzeń
     określonych w pkt 1.
                                        
                                    Art. 45.
1. Organem TDT jest Dyrektor, powoływany i odwoływany przez ministra właściwego
  do spraw transportu.
2. Dyrektor kieruje TDT i reprezentuje go na zewnątrz.
3. Dyrektor składa roczne sprawozdanie z działalności TDT ministrowi właściwemu
  do spraw transportu w terminie do dnia 30 czerwca roku następnego.
4. Zastępców Dyrektora TDT powołuje i odwołuje, na wniosek Dyrektora TDT,
  minister właściwy do spraw transportu .
                                    Art. 46.
1. TDT wykonuje zadania, o których mowa w art. 44, przy pomocy oddziałów
  terenowych.
2. Oddziałami terenowymi, o których mowa w ust. 1, kierują kierownicy,
  powoływani i odwoływani przez Dyrektora TDT.
                                        
                                    Art. 47.
1. Minister właściwy do spraw transportu, w drodze rozporządzenia, nadaje TDT
  statut.
2. Minister właściwy do spraw transportu, wydając rozporządzenie, o którym mowa
  w ust. 1, określi w szczególności: szczegółowy zakres działania TDT, jego
  strukturę organizacyjną, siedziby jego oddziałów terenowych i zasady
  udzielania pełnomocnictw.
                                        
                                    Art. 48.
Tworzy się Wojskowy Dozór Techniczny, zwany dalej "WDT". WDT jest państwową
jednostką organizacyjną nieposiadającą osobowości prawnej.
                                        
                                    Art. 49.
WDT podlega Ministrowi Obrony Narodowej.
                                        
                                    Art. 50.
1. Do zakresu działania WDT należy:
   1) wykonywanie dozoru technicznego nad urządzeniami technicznymi
     zainstalowanymi i eksploatowanymi w:
     a) jednostkach organizacyjnych Ministra Obrony Narodowej,
     b) przedsiębiorstwach, dla których Minister Obrony Narodowej jest organem
       założycielskim,
   2) wydawanie decyzji w sprawach wynikających z wykonywania dozoru
     technicznego nad urządzeniami technicznymi, o których mowa w pkt 1,
   3) współpraca międzynarodowa w zakresie zagadnień dotyczących bezpiecznej
     pracy urządzeń technicznych, o których mowa w pkt 1,
   4) wydawanie świadectw dopuszczenia pojazdów do przewozu niektórych
     materiałów niebezpiecznych, na podstawie odrębnych przepisów.
2. Minister Obrony Narodowej może określić, w drodze rozporządzenia, urządzenia
  techniczne inne niż określone w przepisach wydanych na podstawie art. 5 ust.
  2 i 3, które będą podlegały dozorowi technicznemu WDT, jeżeli urządzenia
  takie występują wyłącznie w jednostkach określonych w ust. 1 pkt 1.
                                    Art. 51.
1. Organem WDT jest Szef WDT, powoływany i odwoływany przez Ministra Obrony
  Narodowej.
2. Szef WDT kieruje WDT i reprezentuje go na zewnątrz.
3. Szef WDT składa roczne sprawozdanie z działalności WDT Ministrowi Obrony
  Narodowej w terminie do dnia 30 czerwca roku następnego.
                                        
                                    Art. 52.
1. WDT wykonuje zadania, o których mowa w art. 50 ust. 1, przy pomocy
  delegatur.
2. Delegaturami, o których mowa w ust. 1, kierują szefowie powoływani i
  odwoływani, na wniosek Szefa WDT, przez Ministra Obrony Narodowej.
                                    Art. 53.
1. Minister Obrony Narodowej w porozumieniu z ministrem właściwym do spraw
  gospodarki określi, w drodze rozporządzenia, szczegółowy zakres działania
  oraz organizację WDT.
2. Minister Obrony Narodowej wydając rozporządzenie, o którym mowa w ust. 1,
  uwzględni w szczególności strukturę organizacyjną oraz siedziby delegatur.
                                    Art. 54.
1. Specjalistyczne jednostki dozoru technicznego wykonują dozór techniczny nad
  urządzeniami technicznymi o szczególnej konstrukcji, przeznaczeniu lub
  sposobie eksploatacji, w zakresie określonym w art. 5 ust. 1, oraz nad innymi
  urządzeniami technicznymi w toku ich eksploatacji, napraw i modernizacji,
  jeżeli urządzenia te podlegają właściwości tych organów.
2. Właściwi ministrowie, którym podlegają specjalistyczne organy dozoru
  technicznego, ustalają, w drodze rozporządzenia, dla urządzeń technicznych o
  szczególnej konstrukcji, sposobie eksploatacji lub przeznaczeniu, objętych
  dozorem technicznym tych organów, warunki techniczne dozoru technicznego w
  zakresie określonym w art. 8 ust. 4 oraz rodzaje specjalistycznych urządzeń,
  przy których obsłudze i konserwacji wymagane jest posiadanie szczególnych
  kwalifikacji.
3. Właściwi ministrowie, wydając rozporządzenie, o którym mowa w ust 2,
  uwzględnią w szczególności wymagania dotyczące konstrukcji, obliczeń
  wytrzymałościowych, wykonania, osprzętu, oznaczeń, materiałów i elementów,
  naprawy lub modernizacji, zakresu badań technicznych urządzeń i elementów,
  terminów badań okresowych, rodzaju dokumentacji niezbędnej do objęcia dozorem
  i potwierdzenia prawidłowości wykonania, spawania, zgrzewania, lutowania,
  przeróbki plastycznej i obróbki cieplnej, badań nieniszczących oraz obsługi i
  konserwacji.
                                    Rozdział 4
               Gospodarka finansowa jednostek dozoru technicznego
                                        
                                    Art. 55.
1. UDT prowadzi samodzielną gospodarkę finansową.
2. Przychodami UDT są:
   1) przychody z opłat, o których mowa w art. 34 ust. 1,
   2) inne przychody.
3. Koszty działalności UDT, w tym wynagrodzenia pracowników, pokrywane są z
  przychodów, o których mowa w ust. 2.
4. Wynagrodzenie Prezesa UDT ustala minister właściwy do spraw gospodarki.
                                    Art. 56.
1. Podstawą gospodarki finansowej UDT jest roczny plan finansowy UDT,
  zatwierdzany przez Prezesa UDT.
2. Zasady prowadzenia rachunkowości przez UDT określają odrębne przepisy.
                                    Art. 57.
UDT finansuje inwestycje ze środków własnych.
                                        
                                    Art. 58.
Wynik finansowy UDT i jego podział zatwierdza Prezes UDT, zgodnie z odrębnymi
przepisami.
 
                                    Art. 59.
1. UDT tworzy następujące fundusze:
   1) fundusz podstawowy,
   2) fundusz z aktualizacji wyceny środków trwałych,
   3) zakładowy fundusz świadczeń socjalnych,
   4) zakładowy fundusz nagród.
2. Zasady tworzenia funduszu, o którym mowa w ust. 1 pkt 3, regulują odrębne
  przepisy.
3. Zakładowy fundusz nagród stanowi 8,5% funduszu płac.
4. Fundusz podstawowy odzwierciedla wartość majątku wygospodarowanego w wyniku
  działalności prowadzonej przez UDT.
5. Fundusz podstawowy zwiększa się o:
   1) część zweryfikowanego zysku bilansowego za poprzedni rok obrotowy,
   2) wartość składników majątkowych przejętych nieodpłatnie na podstawie
     decyzji i orzeczeń właściwych organów lub na podstawie odrębnych
     przepisów.
6. Fundusz podstawowy zmniejsza się o wartość składników majątkowych
  przekazanych nieodpłatnie na podstawie decyzji i orzeczeń właściwych organów
  lub na podstawie odrębnych przepisów.
                                    Art. 60.
1. Zweryfikowany zysk UDT przeznacza się na:
   1) fundusz podstawowy - 70%,
   2) wpłatę do budżetu - 30%.
2. Stratę stanowiącą wynik finansowy UDT wykazuje się jako zmniejszenie
  funduszu podstawowego.
                                    Art. 61.
1. TDT prowadzi samodzielną gospodarkę finansową. Przepisy art. 55 ust. 2 i 3,
  art. 56 ust. 2 oraz art. 57-60 stosuje się odpowiednio.
2. Wynagrodzenie Dyrektora TDT ustala minister właściwy do spraw transportu.
3. Podstawą gospodarki finansowej TDT jest roczny plan finansowy, zatwierdzany
  przez ministra właściwego do spraw transportu. Minister właściwy do spraw
  transportu zatwierdza wynik finansowy i jego podział.
                                    Art. 62.
WDT jest finansowany z budżetu państwa z części, której dysponentem jest
Minister Obrony Narodowej.
                                        
                                   Rozdział 5
                                 Przepisy karne
                                        
                                    Art. 63.
1. Kto dopuszcza do eksploatacji urządzenie techniczne:
   1) bez otrzymania decyzji organu właściwej jednostki dozoru technicznego o
     dopuszczeniu urządzenia do eksploatacji lub obrotu,
   2) wbrew decyzji organu właściwej jednostki dozoru technicznego o
     wstrzymaniu eksploatacji lub wycofaniu z obrotu urządzenia technicznego,
 podlega grzywnie albo karze ograniczenia wolności.
2. Tej samej karze podlega ten, kto przerabia urządzenie techniczne bez zgody
  organu właściwej jednostki dozoru technicznego.
                                    Art. 64.
Kto:
   1) uniemożliwia lub utrudnia wykonywanie czynności, o których mowa w art. 14
     ust. 2,
   2) nie wykonuje obowiązku zawiadomienia organu właściwej jednostki dozoru
     technicznego o niebezpiecznym uszkodzeniu urządzenia technicznego lub
     nieszczęśliwym wypadku związanym z eksploatacją urządzenia technicznego,
podlega karze grzywny.
                                        
                                    Art. 65.
Postępowanie w sprawach określonych w art. 64 następuje w trybie przepisów
Kodeksu postępowania w sprawach o wykroczenia, na podstawie wniosku o ukaranie
złożonego przez organ właściwej jednostki dozoru technicznego.
                                   Rozdział 6
                       Zmiany w przepisach obowiązujących
                                        
                                    Art. 66.
W ustawie z dnia 21 marca 1991 r. o obszarach morskich Rzeczypospolitej Polskiej
i administracji morskiej (Dz.U. Nr 32, poz. 131, z 1994 r. Nr 27, poz. 96, z
1995 r. Nr 7, poz. 31 i Nr 47, poz. 243, z 1996 r. Nr 34, poz. 145, z 1997 r. Nr
111, poz. 726 oraz z 1999 r. Nr 70, poz. 778) w art. 42 w ust. 2 skreśla się pkt
7.
                                        
                                    Art. 67.
W ustawie z dnia 4 września 1997 r. o działach administracji rządowej (Dz.U. z
1999 r. Nr 82, poz. 928 oraz z 2000 r. Nr 12, poz. 136, Nr 43, poz. 489, Nr 48,
poz. 550, Nr 62, poz. 718, Nr 70, poz. 816 i Nr 73, poz. 852) wprowadza się
następujące zmiany:
1) w art. 9:
   a) w ust. 3 skreśla się wyrazy "Urzędu Dozoru Technicznego,",
   b) w ust. 4 po wyrazach "Polskie Centrum Badań i Certyfikacji," dodaje się
     wyrazy "Urząd Dozoru Technicznego,";
2) w art. 27 ust. 3 otrzymuje brzmienie:
     "3. Ministrowi właściwemu do spraw transportu podlegają Transportowy Dozór
       Techniczny, inspektoraty żeglugi śródlądowej oraz organy nadzoru nad
       lotnictwem cywilnym.".
                                        
                                    Art. 68.
W ustawie z dnia 5 czerwca 1998 r. o administracji rządowej w województwie
(Dz.U. Nr 91, poz. 577, z 1999 r. Nr 70, poz. 778 oraz z 2000 r. Nr 12, poz.
136, Nr 22, poz. 268, Nr 48, poz. 550 i 552 i Nr 62, poz. 718) w załączniku do
ustawy skreśla się pkt 11.
                                   Rozdział 7
                         Przepisy przejściowe i końcowe
                                        
                                    Art. 69.
1. Z dniem wejścia w życie ustawy likwiduje się Urząd Dozoru Technicznego
  utworzony na podstawie ustawy z dnia 19 listopada 1987 r. o dozorze
  technicznym (Dz.U. Nr 36, poz. 202, z 1995 r. Nr 104, poz. 515, z 1996 r. Nr
  106, poz. 496,  z 1997 r. Nr 64, poz. 406, Nr 88, poz. 554 i Nr 141, poz. 943
  oraz z 2000 r. Nr 43 poz. 489).
2. Obowiązki i zadania likwidatora Urzędu Dozoru Technicznego powierza się
  ministrowi właściwemu do spraw gospodarki.
3. Wierzytelności i zobowiązania Urzędu Dozoru Technicznego stają się
  wierzytelnościami i zobowiązaniami UDT.
4. Likwidator sporządza bilans zamknięcia.
                                    Art. 70.
1. Minister właściwy do spraw gospodarki wyposaży UDT w nieruchomości, które w
  dniu wejścia w życie ustawy znajdowały się w trwałym zarządzie Urzędu Dozoru
  Technicznego.
2. Wyposażenie, o którym mowa w ust. 1, polega na oddaniu UDT, w drodze umowy,
  nieruchomości w użytkowanie wieczyste bez obowiązku wnoszenia pierwszej
  opłaty oraz na nieodpłatnym przeniesieniu własności budynków i urządzeń
  znajdujących się na tych nieruchomościach .
3. Umowa, o której mowa w ust. 2, stanowi podstawę wpisu w księdze wieczystej.
                                    Art. 71.
1. Do dnia powołania Prezesa UDT, o którym mowa w art. 38 ust. 1, jego funkcje
  sprawuje Prezes Urzędu Dozoru Technicznego powołany w trybie ustawy, o której
  mowa w art. 69 ust. 1.
2. Z dniem powołania Prezesa UDT, o którym mowa w art. 38 ust. 1, wygasa akt
  powołania Prezesa Urzędu Dozoru Technicznego.
                                        
                                    Art. 72.
Stroną stosunków pracy pracowników zatrudnionych w Urzędzie Dozoru Technicznego
działającym na podstawie ustawy, o której mowa w art. 69 ust. 1, staje się, na
zasadach określonych w art. 231 Kodeksu pracy, UDT.
 
                                    Art. 73.
1. Z dniem wejścia w życie ustawy likwiduje się specjalistyczne jednostki
  dozoru technicznego podległe ministrowi właściwemu do spraw transportu.
2. Obowiązki i zadania likwidatora jednostek, o których mowa w ust. 1, powierza
  się ministrowi właściwemu do spraw transportu.
3. TDT przejmuje składniki majątkowe, środki pieniężne, wierzytelności i
  zobowiązania, a także prowadzone dotychczas sprawy wraz z aktami
  likwidowanych jednostek, o których mowa w ust. 1.
4. Pracownicy likwidowanych jednostek, o których mowa w ust. 1, stają się z
  dniem wejścia w życie ustawy pracownikami TDT.
                                    Art. 74.
1. Minister właściwy do spraw transportu wyposaży TDT w nieruchomości, które w
  dniu wejścia w życie ustawy znajdowały się w trwałym zarządzie
  specjalistycznych jednostek dozoru technicznego, o których mowa w art. 73
  ust. 1.
2. Wyposażenie, o którym mowa w ust. 1, polega na oddaniu TDT, w drodze umowy,
  nieruchomości w użytkowanie wieczyste bez obowiązku wnoszenia pierwszej
  opłaty oraz na nieodpłatnym przeniesieniu własności budynków i urządzeń
  znajdujących się na tych nieruchomościach.
3. Umowa, o której mowa w ust. 2, stanowi podstawę wpisu w księdze wieczystej.
 
                                    Art. 75.
1. Do czasu wydania przepisów wykonawczych na podstawie niniejszej ustawy, nie
  dłużej jednak niż przez okres 18 miesięcy, obowiązują dotychczasowe przepisy
  wykonawcze, o ile nie są sprzeczne z przepisami tej ustawy.
2. Zaświadczenia kwalifikacyjne wydane na podstawie przepisów dotychczasowych
  zachowując moc przez okres w nich oznaczony.
                                        
                                    Art. 76.
W sprawach wszczętych przed dniem wejścia w życie ustawy stosuje się przepisy
dotychczasowe.
                                        
                                    Art. 77.
Ilekroć w obowiązujących przepisach jest mowa o Urzędzie Dozoru Technicznego,
należy przez to rozumieć UDT utworzony niniejszą ustawą.
                                        
                                    Art. 78.
Traci moc ustawa z dnia 19 listopada 1987 r. o dozorze technicznym (Dz.U. Nr 36,
poz. 202, z 1995 r. Nr 104, poz. 515, z 1996 r. Nr 106, poz. 496 oraz z 1997 r.
Nr 64, poz. 406, Nr 88, poz. 554 i Nr 141, poz. 943).
                                        
                                    Art. 79.
Ustawa wchodzi w życie z dniem 1 stycznia 2001 r., z wyjątkiem art. 69 ust. 2 i
art. 73 ust. 2, które wchodzą w życie po upływie 14 dni od dnia ogłoszenia.
                                                                                
