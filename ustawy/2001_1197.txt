



Dz.U. z 2001 r. Nr 111, poz. 1197
                                        
                                        
                                        
                                        
                                     USTAWA
                            z dnia 6 września 2001 r.
                                        
               o zmianie ustawy o portach i przystaniach morskich
                          oraz niektórych innych ustaw
                                        
                                        
                                     Art. 1.
W ustawie z dnia 20 grudnia 1996 r. o portach i przystaniach morskich (Dz.U. z
1997 r. Nr 9, poz. 44 i Nr 121, poz. 770, z 1999 r. Nr 62, poz. 685 oraz z 2000
r. Nr 120, poz. 1268) wprowadza się następujące zmiany:
1) w art. 2:
   a) pkt 4 otrzymuje brzmienie:
     "4) infrastrukturze portowej - rozumie się przez to znajdujące się w
       granicach portu lub przystani morskiej akweny portowe oraz
       ogólnodostępne obiekty, urządzenia i instalacje, związane
       z funkcjonowaniem portu, przeznaczone do wykonywania przez podmiot
       zarządzający portem zadań, o których mowa w art. 7 ust. 1 pkt 5,",
   b) w pkt 7 kropkę zastępuje się przecinkiem i dodaje się pkt 8 w brzmieniu:
     "8) nieruchomości gruntowej - rozumie się przez to nieruchomości gruntowe
       określone ustawą z dnia 21 sierpnia 1997 r. o gospodarce
       nieruchomościami (Dz.U. z 2000 r. Nr 46, poz. 543).";
2) tytuł rozdziału 2 otrzymuje brzmienie:
                                    "Rozdział 2
   Gospodarka nieruchomościami gruntowymi w portach i przystaniach morskich";
3) art. 3 otrzymuje brzmienie:
     "Art. 3. Zgody ministra właściwego do spraw Skarbu Państwa, wyrażonej, w
           drodze decyzji administracyjnej, w porozumieniu z ministrem
           właściwym do spraw gospodarki morskiej, wymaga:
           1) przeniesienie własności, użytkowania wieczystego albo oddanie w
             użytkowanie wieczyste,
           2) oddanie w użytkowanie, dzierżawę lub najem na okres powyżej 10
             lat
          - nieruchomości gruntowych stanowiących własność Skarbu Państwa lub
           jednostki samorządu terytorialnego, położonych w granicach portów
           i przystani morskich.";
4) art. 4 otrzymuje brzmienie:
      "Art. 4. 1. Podmiot zarządzający portem ma prawo:
           1) pierwokupu przy sprzedaży lub przeniesieniu użytkowania
             wieczystego,
           2) pierwszeństwa przy oddaniu w użytkowanie wieczyste
          - nieruchomości gruntowych znajdujących się w granicach portów lub
           przystani morskich.
         2. W przypadku nieskorzystania z prawa pierwokupu przy sprzedaży
           nieruchomości gruntowych przez podmiot zarządzający portem prawo to
           przysługuje Skarbowi Państwa.
         3. Sprzedaż, przeniesienie użytkowania wieczystego lub oddanie w
           użytkowanie wieczyste nieruchomości gruntowych z naruszeniem ust. 1
           i ust. 2 są nieważne.
         4. Podmiot zarządzający portem, a w przypadku, o którym mowa w ust. 2,
           Skarb Państwa, wykonuje prawo pierwokupu lub prawo pierwszeństwa
           przy oddaniu w użytkowanie wieczyste przez złożenie oświadczenia, w
           formie aktu notarialnego, w terminie 4 miesięcy od dnia otrzymania
           zawiadomienia o zamiarze sprzedaży lub przeniesienia użytkowania
           wieczystego albo o zamiarze oddania nieruchomości gruntowych w
           użytkowanie wieczyste.
         5. Skutki prawne czynności, o których mowa w ust. 4, następują z dniem
           złożenia zawiadamiającemu oświadczenia.
         6. Do czynności prawnych, o których mowa w ust. 1-5, stosuje się
           odpowiednio przepisy o gospodarce nieruchomościami.";
5) w art. 5:
   a) ust. 1 otrzymuje brzmienie:
     "1. Własność akwenów portowych, własność infrastruktury zapewniającej
       dostęp do portów lub przystani morskich przysługuje Skarbowi Państwa i
       jest wyłączona z obrotu.",
   b) po ust. 2 dodaje się ust. 2a w brzmieniu:
    "2a. Minister właściwy do spraw gospodarki morskiej określi, w drodze
       rozporządzenia, dla każdego portu o podstawowym znaczeniu dla gospodarki
       narodowej akweny portowe oraz ogólnodostępne obiekty, urządzenia i
       instalacje wchodzące w skład infrastruktury portowej, uwzględniając
       usytuowanie obiektów, urządzeń i instalacji oraz ich rodzaj, liczbę lub
       wymiary.",
   c) ust. 3 otrzymuje brzmienie:
     "3. Dyrektor właściwego urzędu morskiego w akcie prawa miejscowego
       określi:
         1) obiekty, urządzenia i instalacje wchodzące w skład infrastruktury
           zapewniającej dostęp do każdego portu innego niż określony w ust. 2
           i do przystani morskich,
         2) akweny portowe oraz ogólnodostępne obiekty, urządzenia i instalacje
           wchodzące w skład infrastruktury portowej każdego portu innego niż
           określony w ust. 2 i przystani morskich,
      uwzględniając usytuowanie obiektów, urządzeń i instalacji oraz ich
       rodzaj, liczbę lub wymiary.";
6) w art. 7:
   a) w ust. 1 w pkt 5 kropkę zastępuje się przecinkiem oraz dodaje się pkt 6 w
     brzmieniu:
     "6) zapewnianie odbioru i unieszkodliwiania odpadów i pozostałości
       ładunkowych ze statków.",
   b) ust. 2 otrzymuje brzmienie:
     "2. Przedmiotem działalności przedsiębiorstwa podmiotu zarządzającego nie
       może być prowadzenie innej działalności gospodarczej niż ta, o której
       mowa w ust. 1 pkt 1, 5 i 6.";
7) art. 8 otrzymuje brzmienie:
       "Art. 8. 1. Za użytkowanie infrastruktury portowej pobierane są opłaty
              portowe.
         2. Ustala się następujące rodzaje opłat portowych:
           1) opłatę tonażową pobieraną za wejście statku do portu i wyjście
             statku z portu, przejście statku tranzytem przez obszar portu,
             umożliwienie odbioru i unieszkodliwiania odpadów i pozostałości
             ładunkowych ze statków, która nie może być wyższa niż 1,10 euro za
             1 GT (tonę rejestrową brutto),
           2) opłatę przystaniową pobieraną za korzystanie przez statek z
             nabrzeża lub przystani, która nie może być wyższa niż 0,17 euro za
             1 GT (tonę rejestrową brutto),
           3) opłatę ładunkową pobieraną za korzystanie przez ładunek z
             infrastruktury portowej:
                 a) od ładunków, która nie może być wyższa niż 1,80 euro za 1
                  tonę,
                 b) od pojazdów samochodowych, która nie może być wyższa niż
                  13,80 euro za 1 sztukę,
                 c) od ładunków w kontenerach, która nie może być wyższa niż
                  5,80 euro za standardowy kontener 20-stopowy,
           4) opłatę pasażerską pobieraną za zejście pasażera na ląd albo za
             wejście pasażera na statek, która nie może być wyższa niż 1,74 euro
             od 1 pasażera.
         3. Opłaty, o których mowa w ust. 2, pobiera od użytkowników
           infrastruktury portowej podmiot zarządzający portem, z zastrzeżeniem
           ust. 4. Użytkownikiem infrastruktury portowej jest każda osoba
           prawna lub fizyczna korzystająca z tej infrastruktury.
         4. Opłatę przystaniową od obiektów infrastruktury portowej, które nie
           są zarządzane przez podmiot zarządzający portem, pobiera podmiot
           będący właścicielem tych obiektów, chyba że umowy cywilne lub
           decyzje administracyjne stanowią inaczej.
         5. Nie pobiera się opłat portowych od jednostek pływających Marynarki
           Wojennej, Straży Granicznej i Policji oraz od statków pełniących
           specjalną służbę państwową.
         6. Nie pobiera się opłat portowych, na zasadzie wzajemności, od
           jednostek pływających sił zbrojnych Państw - Stron Traktatu
           Północnoatlantyckiego.
         7. Minister właściwy do spraw gospodarki morskiej określi, w drodze
           rozporządzenia, wysokości opłat portowych, zróżnicowane w zależności
           od ich rodzaju, typów i wielkości statków, czasu użytkowania
           infrastruktury portowej, wielkości i rodzaju ładunków oraz rodzaju
           ruchu pasażerskiego.";
8) w art. 10 ust. 2 otrzymuje brzmienie:
  "2. Budowa, modernizacja i utrzymanie infrastruktury portowej znajdującej się
     na gruntach, którymi gospodaruje podmiot zarządzający, oraz utrzymanie
     akwenów portowych są finansowane ze środków podmiotu zarządzającego.";
9) w art. 13 w ust. 3 wyrazy "Zarząd Morskiego Portu Szczecin-Świnoujście"
  zastępuje się wyrazami "Zarząd Morskich Portów Szczecin i Świnoujście";
10) w art. 15 wyrazy "Ministra Skarbu Państwa" zastępuje się wyrazami "ministra
  właściwego do spraw Skarbu Państwa";
11)    art. 19 otrzymuje brzmienie:
      "Art. 19. 1. Przedstawicielami Skarbu Państwa w radach nadzorczych
             spółek, o których mowa w art. 13 ust. 1-3, są osoby wskazane przez
             ministra właściwego do spraw Skarbu Państwa, w porozumieniu z
             ministrem właściwym do spraw gospodarki morskiej.
         2. W skład rad nadzorczych spółek, o których mowa w art. 13 ust. 1 i
           2, wchodzą ponadto przedstawiciele gmin, o których mowa w art. 13
           ust. 1 i 2, wskazani przez zarządy tych gmin. Przewodniczącymi tych
           rad nadzorczych są przedstawiciele gmin.
         3. W skład rady nadzorczej spółki, o której mowa w art. 13 ust. 3,
           wchodzą przedstawiciele gmin, o których mowa w art. 13 ust. 3, w
           równej liczbie, wskazani przez zarządy tych gmin. Przewodniczącym
           rady nadzorczej są na przemian przedstawiciele gmin Szczecin i
           Świnoujście.";
12) skreśla się art. 21;
13) w art. 23 w ust. 1 wyraz "grunty" zastępuje się wyrazami "nieruchomości
  gruntowe";
14) w art. 24 w ust. 1 na końcu zdania dodaje się wyrazy "w terminie
  nieprzekraczającym 6 miesięcy od dnia złożenia wniosku";
15) art. 25 otrzymuje brzmienie:
       "Art. 25. W przypadku niepowołania podmiotu zarządzającego portem lub
              przystanią morską, o których mowa w art. 23 ust. 1, zadania i
              uprawnienia podmiotu zarządzającego przewidziane w art. 7, 8 i
              art. 11 należą do dyrektora właściwego urzędu morskiego.".
                                        
                                     Art. 2.
W ustawie z dnia 12 stycznia 1991 r. o podatkach i opłatach lokalnych (Dz.U. Nr
9, poz. 31 i Nr 101, poz. 444, z 1992 r. Nr 21, poz. 86, z 1994 r. Nr 123, poz.
600, z 1996 r. Nr 91, poz. 409 i Nr 149, poz. 704, z 1997 r. Nr 5, poz. 24, Nr
107, poz. 689, Nr 121, poz. 770 i Nr 123, poz. 780, z 1998 r. Nr 106, poz. 668,
Nr 150, poz. 983 i Nr 160, poz. 1058 oraz z 2000 r. Nr 88, poz. 983, Nr 95, poz.
1041 i Nr 122, poz. 1315) w art. 7 w ust. 1 po pkt 4 dodaje się pkt 4a w
brzmieniu:
  "4a) budowle infrastruktury portowej, budowle infrastruktury zapewniającej
     dostęp do portów i przystani morskich oraz zajęte pod nie grunty,".
                                        
                                     Art. 3.
 W ustawie  z dnia 16 marca 1995 r. o zapobieganiu zanieczyszczaniu morza  przez
    statki  (Dz.U.  Nr 47, poz. 243 oraz z 2000 r. Nr 109, poz.  1156)  art.  10
    otrzymuje brzmienie:
      "Art. 10. 1. Statek podczas postoju w porcie, przystani morskiej lub w
             stoczni remontowej jest obowiązany, z zastrzeżeniem ust. 2, zdać
             do portowych urządzeń odbiorczych wszystkie odpady, określone w
             załączniku V do Konwencji MARPOL 1973/78, i pozostałości
             ładunkowe, których zrzut do morza nie jest dozwolony na Morzu
             Bałtyckim.
         2. Dyrektor właściwego urzędu morskiego może:
           1) udzielić zwolnienia od obowiązku każdorazowego zdawania odpadów
             i pozostałości ładunkowych przed opuszczeniem portu lub przystani
             morskiej statkom odbywającym podróże po Morzu Bałtyckim,
           2) zezwolić statkowi - zgodnie z załącznikiem IV do Konwencji
             helsińskiej, na zatrzymanie znikomych ilości odpadów i pozostałości
             ładunkowych, których zdanie do portowych urządzeń odbiorczych nie
             znajduje uzasadnienia.
         3. Organy portowej inspekcji sanitarnej mogą uzależnić przyjęcie
           odpadów i pozostałości ładunkowych lub usunięcie wód balastowych od
           wyniku przeprowadzonej inspekcji.
         4. Podmiot zarządzający portem lub przystanią morską jest obowiązany
           zapewnić sprawne działanie portowych urządzeń odbiorczych do
           przyjmowania odpadów i pozostałości ładunkowych, o których mowa w
           ust. 1, i do ich unieszkodliwiania; urządzenia te powinny być
           wystarczające do zaspokojenia potrzeb korzystających z nich statków.
         5. Jeżeli portowe urządzenia odbiorcze okażą się niewystarczające do
           odbioru ze statku odpadów i pozostałości ładunkowych, statek, po
           otrzymaniu od podmiotu zarządzającego portem dokumentu
           potwierdzającego ten fakt, może zatrzymać posiadane odpady i
           pozostałości ładunkowe celem zdania ich do portowych urządzeń
           odbiorczych w następnym porcie.
         6. W razie niesprawności portowych urządzeń odbiorczych, o których
           mowa w ust. 4, podmiot zarządzający portem lub przystanią morską
           jest obowiązany niezwłocznie powiadomić o tym dyrektora właściwego
           urzędu morskiego.".
                                        
                                     Art. 4.
W ustawie z dnia 12 maja 2000 r. o zasadach wspierania rozwoju regionalnego
(Dz.U. Nr 48, poz. 550, Nr 95, poz. 1041 i Nr 109, poz. 1158 oraz z 2001 r. Nr
45, poz. 497) w art. 2 w pkt 12 wyrazy "art. 2 pkt 4 ustawy z dnia 20 grudnia
1996 r. o portach i przystaniach morskich" zastępuje się wyrazami "art. 2 pkt 4
i 5 ustawy z dnia 20 grudnia 1996 r. o portach i przystaniach morskich".
                                        
                                     Art. 5.
Organy spółek, o których mowa w art. 13 ust. 1-3 ustawy określonej w art. 1,
powołane na podstawie dotychczas obowiązujących przepisów działają do końca
swoich kadencji na podstawie tych przepisów.
                                        
                                     Art. 6.
W sprawach, o których mowa w art. 3 i art. 4 ustawy określonej w art. 1,
wszczętych na podstawie dotychczasowych przepisów stosuje się te przepisy.
                                        
                                     Art. 7.
Ustawa wchodzi w życie po upływie 30 dni od dnia ogłoszenia, z wyjątkiem art. 2,
który wchodzi w życie z dniem 1 stycznia 2002 r.
                                                                                
