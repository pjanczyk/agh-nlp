



Dz.U. z 1999 r. Nr 84, poz. 936
                                      
                                                                            
                                                                            
                                                                            
                                   USTAWA
                          z dnia 3 września 1999 r.
                                      
                   o ustanowieniu Medalu Wojska Polskiego
                                      
                                      
                                   Art. 1.
Ustanawia się Medal Wojska Polskiego w celu uhonorowania cudzoziemców oraz
obywateli polskich zamieszkałych poza granicami Polski, którzy swoją
działalnością szczególnie zasłużyli się w dziedzinie współpracy Wojska
Polskiego z siłami zbrojnymi innych państw.
                                   Art. 2.
Medal Wojska Polskiego może być nadany osobom, które:
   1) aktywnie wspierały na arenie międzynarodowej pokojową działalność
     Wojska Polskiego,
   2) przyczyniły się do rozwoju potencjału obronnego Rzeczypospolitej
     Polskiej,
   3) szczególnie zasłużyły się w dziedzinie współdziałania w ramach
     jednostek wielonarodowych, w skład których wchodzą jednostki Wojska
     Polskiego, w tym przede wszystkim w integrowaniu dowództw, sztabów i
     jednostek wojskowych na wszystkich szczeblach dowodzenia (zarządzania),
   4) przyczyniły się do popularyzacji dziejów i tradycji Wojska Polskiego
     na arenie międzynarodowej.
   
                                   Art. 3.
Medal Wojska Polskiego dzieli się na trzy stopnie:
   1) I stopień - Złoty Medal Wojska Polskiego,
   2) II stopień - Srebrny Medal Wojska Polskiego,
   3) III stopień - Brązowy Medal Wojska Polskiego.
                                   Art. 4.
1. Medal Wojska Polskiego nadaje Minister Obrony Narodowej.
2. Osoba, której nadano Medal Wojska Polskiego, otrzymuje odznakę Medalu i
  legitymację potwierdzającą jego nadanie.
                                   Art. 5.
1. Medal Wojska Polskiego tego samego stopnia może być nadany tej samej
  osobie tylko raz.
2. Osobie wyróżnionej Medalem Wojska Polskiego nie nadaje się tego Medalu w
  stopniu niższym od posiadanego.
                                   Art. 6.
1. Odznaką Medalu Wojska Polskiego jest okrągły medal o średnicy 36 mm,
  obramowany wieńcem z liści laurowych. W środku medalu umieszczony jest
  krzyż czteroramienny pokryty czerwoną emalią. W środku krzyża umieszczony
  jest srebrny orzeł ze znaku Ministerstwa Obrony Narodowej określony przez
  Ministra Obrony Narodowej na podstawie art. 1 ust. 2 ustawy z dnia 19
  lutego 1993 r. o znakach Sił Zbrojnych Rzeczypospolitej Polskiej (Dz.U. Nr
  34, poz. 154 i z 1995 r. Nr 150, poz. 731). Między ramionami krzyża
  umieszczone są pęki promieni. Wieniec, obramowanie krzyża, pęki promieni
  oraz rewers, w zależności od stopnia Medalu, są złocone, srebrzone lub
  patynowane na brązowo. Na stronie odwrotnej umieszczony jest tłoczony
  napis "Wojsko Polskie".
2. Odznaka Medalu Wojska Polskiego zawieszona jest na wstążce długości 65
  mm i szerokości 38 mm z tkaniny w pionowe paski, umieszczone symetrycznie
  względem środka, w kolorach: stalowym - szerokości 6 mm, złotym szerokości
2 mm oraz khaki - szerokości 6 mm. Pośrodku wstążki jest
  pionowy biało-czerwony pasek szerokości 10 mm.
3. Wzór graficzny odznaki Medalu Wojska Polskiego wraz ze wstążką i baretką
  określa załącznik do ustawy.
                                   Art. 7.
Minister Obrony Narodowej określi, w drodze rozporządzenia:
   1) szczegółowy tryb postępowania w sprawach o nadanie Medalu Wojska
     Polskiego, określając organy uprawnione do występowania z wnioskiem o
     nadanie Medalu, w tym w szczególności Szefa Sztabu Generalnego i
     dowódców rodzajów Sił Zbrojnych, oraz uwzględniając terminy
     rozpatrzenia wniosku,
   2) wzór wniosku o nadanie Medalu Wojska Polskiego oraz wzór legitymacji
     potwierdzającej nadanie Medalu,
   3) sposób wręczania i zasady noszenia Medalu Wojska Polskiego,
   4) zasady ewidencjonowania osób wyróżnionych Medalem Wojska Polskiego.
                                   Art. 8.
Ustawa wchodzi w życie po upływie 30 dni od dnia ogłoszenia.
