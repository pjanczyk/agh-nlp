



Dz.U. z 1997 r. Nr 90, poz. 557                                    
                                    
                                    
                                    
                                    
                                 USTAWA
                        z dnia 6 czerwca 1997 r.
                                    
                        Kodeks karny wykonawczy
                                    
                                    
                              CZĘŚĆ OGÓLNA
                                    
                               Rozdział I
                          Zakres obowiązywania
                                    
                                Art. 1.
 § 1. Wykonywanie orzeczeń w postępowaniu karnym, karnym skarbowym i 
     w postępowaniu w sprawach o wykroczenia oraz kar porządkowych i 
     środków przymusu skutkujących pozbawienie wolności odbywa się według
     przepisów niniejszego kodeksu, chyba że ustawa stanowi inaczej.
 § 2. W postępowaniu wykonawczym w kwestiach nie uregulowanych w niniejszym
     kodeksie stosuje się odpowiednio przepisy Kodeksu postępowania 
     karnego.
                              Rozdział II
                    Organy postępowania wykonawczego
                                Art. 2.
Organami wykonującymi orzeczenia są:
       1) sąd pierwszej instancji,
       2) sąd penitencjarny,
       3) prezes sądu lub upoważniony sędzia,
       4) sędzia penitencjarny,
       5) dyrektor zakładu karnego, aresztu śledczego, a także dyrektor 
         okręgowy i Dyrektor Generalny Służby Więziennej albo osoba 
         kierująca innym zakładem przewidzianym w przepisach prawa karnego
         wykonawczego oraz komisja penitencjarna,
       6) sądowy kurator zawodowy,
       7) sądowy lub administracyjny organ egzekucyjny,
       8) urząd skarbowy,
       9) odpowiedni terenowy organ administracji rządowej lub samorządu 
         terytorialnego,
      10) inny organ uprawniony przez ustawę do wykonywania orzeczeń.
                                    
                                Art. 3.
 § 1. Sąd, który wydał orzeczenie w pierwszej instancji, jest właściwy również 
     w postępowaniu dotyczącym wykonania tego orzeczenia, chyba że ustawa
     stanowi inaczej.
 § 2. W sprawach zastrzeżonych w niniejszym kodeksie dla sądu penitencjarnego,
     właściwy jest ten sąd penitencjarny, w którego okręgu przebywa 
     skazany, chyba że ustawa stanowi inaczej. Sądem penitencjarnym jest 
     sąd wojewódzki.
 § 3. W stosunku do osób skazanych przez sąd wojskowy, w sprawach określonych
     w § 2, orzeka wojskowy sąd garnizonowy.
 § 4. W sprawach o wykroczenia sąd rejonowy jest właściwy do wykonywania 
     orzeczeń wydanych przez sąd oraz rozstrzygnięć wydanych przez kolegium
     do spraw wykroczeń.
 § 5. W sprawach o wykroczenia orzekanie dotyczące wykonania rozstrzygnięć
     kolegiów do spraw wykroczeń należy do sądu rejonowego, w którego
     okręgu rozstrzygnięcie jest albo ma być wykonywane, z wyjątkiem 
     spraw zastrzeżonych dla sądu penitencjarnego.
                                    
                              Rozdział III
                                Skazany
                                    
                                Art. 4.
 § 1. Kary, środki karne, zabezpieczające i zapobiegawcze wykonuje się w 
     sposób humanitarny, z poszanowaniem godności ludzkiej skazanego. 
     Zakazuje się stosowania tortur lub nieludzkiego albo poniżającego traktowania
     i karania skazanego.
 § 2. Skazany zachowuje prawa i wolności obywatelskie. Ich ograniczenie 
     może wynikać jedynie z ustawy i przepisów wydanych na jej podstawie 
     oraz z prawomocnego orzeczenia.
                                    
                                Art. 5.
 § 1. Skazany jest podmiotem określonych w niniejszym kodeksie praw i 
     obowiązków.
 § 2. Skazany ma obowiązek stosować się do wydanych przez właściwe organy
     poleceń zmierzających do wykonania orzeczenia.
                                    
                                Art. 6.
 § 1. Skazany może składać wnioski o wszczęcie postępowania przed sądem i 
     brać w nim udział w charakterze strony oraz wnosić zażalenia na postanowienia
     wydane w postępowaniu wykonawczym, chyba że ustawa 
     stanowi inaczej.
 § 2. Skazany może składać wnioski, skargi i prośby do organów wykonujących
     orzeczenie.
                                    
                                Art. 7.
 § 1. Skazany może zaskarżyć do sądu decyzję organu wymienionego w art. 2 
     pkt 3-6 i 10 z powodu jej niezgodności z prawem, jeżeli ustawa nie stanowi
     inaczej.
 § 2. Skargi rozpoznaje sąd właściwy zgodnie z art. 3. W wypadku skazanego 
     odbywającego karę pozbawienia wolności sądem właściwym jest sąd 
     penitencjarny.
 § 3. Skarga na decyzję, o której mowa w § 1, przysługuje skazanemu w terminie
     7 dni od dnia zawiadomienia go o decyzji. Skargę wnosi się do 
     organu, który wydał zaskarżoną decyzję. Jeżeli organ, który wydał zaskarżoną
     decyzję nie przychyli się do skargi, przekazuje ją wraz z aktami
     sprawy bezzwłocznie do właściwego sądu.
 § 4. Sąd powołany do rozpoznania skargi może wstrzymać wykonanie zaskarżonej
     decyzji. Odmowa wstrzymania nie wymaga uzasadnienia.
 § 5. Po rozpoznaniu skargi sąd orzeka o utrzymaniu w mocy, uchyleniu albo 
     zmianie zaskarżonej decyzji; na postanowienie sądu zażalenie nie przysługuje.
                                    
                                Art. 8.
 § 1. W postępowaniu wykonawczym skazany może korzystać z pomocy obrońcy
     ustanowionego w tym postępowaniu lub pełnomocnika.
 § 2. W postępowaniu przed sądem skazany musi mieć obrońcę, jeżeli:
       1) jest głuchy, niemy lub niewidomy,
       2) zachodzi uzasadniona wątpliwość co do jego poczytalności,
       3) nie ukończył 18 lat,
       4) nie włada językiem polskim.
 § 3. Skazany pozbawiony wolności może porozumiewać się ze swoim obrońcą
     lub pełnomocnikiem będącym adwokatem podczas nieobecności innych
     osób oraz korespondencyjnie lub telefonicznie.
                                    
                              Rozdział IV
                        Postępowanie wykonawcze
                                    
                               Oddział 1
                          Wykonywanie orzeczeń
                                    
                                Art. 9.
 § 1. Postępowanie wykonawcze wszczyna się bezzwłocznie, gdy orzeczenie 
     stało się wykonalne.
 § 2. Orzeczenie staje się wykonalne z chwilą uprawomocnienia, chyba że 
     ustawa stanowi inaczej.
                                    
                                Art. 10.
 § 1. Policja w zakresie postępowania wykonawczego wykonuje polecenia sądu.
 § 2. Przepis § 1 stosuje się odpowiednio również do Żandarmerii Wojskowej 
     oraz dowódcy wojskowego, jeżeli skazany jest żołnierzem.
 § 3. Przepis § 1 stosuje się odpowiednio również do Urzędu Ochrony Państwa,
     Straży Granicznej oraz innych organów, jeżeli postępowanie wykonawcze
     dotyczy spraw, które zgodnie z przepisami prawa należą do ich 
     właściwości.
 § 4. Organy i instytucje państwowe, organy samorządu terytorialnego oraz 
     stowarzyszenia i organizacje społeczne w zakresie swojego działania 
     udzielają pomocy organom wykonującym orzeczenia.
                                    
                                Art. 11.
 § 1. Sąd kierując orzeczenie do wykonania przesyła jego odpis lub wyciąg ze 
     wzmianką o wykonalności odpowiedniemu organowi powołanemu do 
     wykonywania orzeczenia.
 § 2. Sąd przesyła dyrektorowi zakładu karnego lub aresztu śledczego orzeczenie
     wraz z uzasadnieniem, jeżeli zostało sporządzone i nie zawiera 
     wiadomości stanowiących tajemnicę państwową. Sąd przesyła również 
     posiadane w sprawie informacje dotyczące osoby skazanego, odpisy 
     orzeczeń i opinii lekarskich oraz psychologicznych, a na wniosek dyrektora
     zakładu lub aresztu również akta sądowe.
 § 3. Minister Sprawiedliwości, a w razie skazania żołnierza - Minister Sprawiedliwości
     w porozumieniu z Ministrem Obrony Narodowej, określa, w 
     drodze zarządzenia, zakres informacji przesyłanych dyrektorowi zakładu 
     karnego lub aresztu śledczego, o których mowa w § 2.
 § 4. W razie skazania tymczasowo aresztowanego lub osoby odbywającej karę
     pozbawienia wolności, sąd zawiadamia o tym odpowiednio dyrektora 
     aresztu śledczego lub zakładu karnego.
 § 5. Organ, o którym mowa w § 1, zawiadamia sąd o przystąpieniu do wykonania
     orzeczenia oraz o zakończeniu jego wykonywania.
                                    
                                Art. 12.
O prawomocnych skazaniach osób podlegających obowiązkowi służby wojskowej
lub służby w formacjach obrony cywilnej na karę pozbawienia wolności 
bez zawieszenia jej wykonania, jak również o zmianach dotyczących wykonywania
kary pozbawienia wolności, sąd zawiadamia również organy właściwe w 
sprawach powszechnego obowiązku obrony, na zasadach i w trybie określonym 
w odrębnych przepisach.
                                    
                                Art. 13.
 § 1. Organ wykonujący orzeczenie oraz każdy kogo orzeczenie bezpośrednio 
     dotyczy, może zwrócić się do sądu, który je wydał, o rozstrzygnięcie wątpliwości
     co do wykonania orzeczenia lub zarzutów co do obliczenia kary.
 § 2. W sprawach o wykroczenia rozstrzygnięcie wątpliwości należy do sądu 
     określonego w art. 3 § 5.
 § 3. Na postanowienie w przedmiocie, określonym w § 1 lub 2, przysługuje 
     zażalenie organowi wykonującemu orzeczenie oraz każdemu, kogo 
     orzeczenie bezpośrednio dotyczy.
                                    
                                Art. 14.
 § 1. W postępowaniu wykonawczym organ wykonujący orzeczenie może zarządzić
     zebranie informacji dotyczących skazanego, w szczególności w 
     drodze wywiadu środowiskowego przeprowadzonego przez kuratora sądowego.
 § 2. Minister Sprawiedliwości w porozumieniu z właściwymi ministrami, 
     określa, w drodze rozporządzenia, inne organy powołane do przeprowadzenia
     wywiadu środowiskowego, jego zakres oraz tryb przeprowadzania.
                                    
                                Art. 15.
 § 1. Sąd umarza postępowanie wykonawcze w razie przedawnienia wykonania
     kary, śmierci skazanego lub innej przyczyny wyłączającej to postępowanie.
 § 2. Jeżeli zachodzi długotrwała przeszkoda uniemożliwiająca postępowanie 
     wykonawcze, a w szczególności jeżeli nie można ująć skazanego albo 
     nie można wykonać wobec niego orzeczenia z powodu choroby psychicznej
     lub innej przewlekłej, ciężkiej choroby, postępowanie zawiesza się 
     w całości lub w części na czas trwania przeszkody.
 § 3. Zawieszenie postępowania wykonawczego nie wstrzymuje biegu przedawnienia,
     chyba że skazany uchyla się od wykonania kary. Okres 
     wstrzymania biegu przedawnienia nie może przekroczyć 10 lat.
                                    
                                Art. 16.
Wydane w postępowaniu wykonawczym postanowienia i zarządzenia doręcza 
się skazanemu i prokuratorowi, jeżeli przysługuje im środek zaskarżenia, a nie 
byli obecni przy ich ogłoszeniu.
                                    
                                Art. 17.
 § 1. Sąd, kierując do wykonania orzeczenie o pozbawieniu wolności, zawiadamia:
       1) sąd opiekuńczy, jeżeli zachodzi potrzeba opieki nad dziećmi skazanego,
       2) właściwy organ, jeżeli zachodzi potrzeba opieki nad osobą niedołężną
         lub chorą, którą opiekował się skazany albo potrzeba 
         przedsięwzięcia niezbędnych czynności do ochrony mienia lub 
         mieszkania skazanego.
 § 2. O poczynionych wystąpieniach i wydanych zarządzeniach zawiadamia 
     się skazanego.
                                    
                               Oddział 2
                        Postępowanie przed sądem
                                    
                                Art. 18.
 § 1. W postępowaniu wykonawczym sąd orzeka postanowieniem.
 § 2. W kwestiach nie wymagających postanowienia prezes sądu lub upoważniony
     sędzia wydaje zarządzenia.
 § 3. W kwestiach nie wymagających postanowienia sądu penitencjarnego zarządzenia
     wydaje sędzia penitencjarny.
                                    
                                Art. 19.
 § 1. Sąd orzeka na wniosek prokuratora, skazanego albo jego obrońcy lub 
     pełnomocnika oraz z urzędu, a jeżeli ustawa tak stanowi - na wniosek 
     innych osób.
 § 2. Wniosek lub skargę można zgłosić na piśmie lub ustnie. W wypadku 
     ustnego zgłoszenia spisuje się protokół.
                                    
                                Art. 20.
 § 1. W postępowaniu wykonawczym sąd orzeka jednoosobowo.
 § 2. Zażalenie wnosi się do sądu, który wydał zaskarżone postanowienie. Jeżeli
     sąd nie przychyli się do zażalenia przekazuje je bezzwłocznie wraz 
     z aktami sprawy do sądu wyższej instancji.
 § 3. Sąd wyższej instancji rozpoznaje zażalenie jednoosobowo.
                                    
                                Art. 21.
W postępowaniu przed sądem prokurator jest stroną; w szczególności może 
składać wnioski i wnosić zażalenia na postanowienia wydane w postępowaniu 
wykonawczym.
                                    
                                Art. 22.
 § 1. O terminie i celu posiedzenia sądu zawiadamia się prokuratora, skazanego
     oraz jego obrońcę lub pełnomocnika, a w razie potrzeby także inne
     osoby, o których mowa w art. 19 § 1. Biorą oni udział w posiedzeniu,
     jednakże ich niestawiennictwo nie wstrzymuje rozpoznania sprawy, 
     z wyjątkiem obrońcy w wypadkach określonych w art. 8 § 2, chyba że 
     sąd orzeka na korzyść lub zgodnie z wnioskiem skazanego.
 § 2. Sąd może dopuścić do udziału w posiedzeniu również inne osoby, niż 
     wymienione w § 1, jeżeli ich udział może mieć znaczenie dla rozstrzygnięcia.
                                    
                                Art. 23.
 § 1. Sąd może zarządzić sprowadzenie skazanego na posiedzenie sądu.
 § 2. Sąd może zlecić przesłuchanie skazanego sądowi wezwanemu, w którego
     okręgu skazany przebywa.
 § 3. Jeżeli postępowanie przed sądem penitencjarnym dotyczy skazanego 
     odbywającego karę pozbawienia wolności, posiedzenie może odbyć się 
     w zakładzie karnym.
                                    
                                Art. 24.
 § 1. Jeżeli ujawnią się nowe lub poprzednio nie znane okoliczności istotne 
     dla rozstrzygnięcia, sąd może w każdym czasie zmienić lub uchylić poprzednie
     postanowienie.
 § 2. Niedopuszczalna jest zmiana lub uchylenie postanowienia przewidzianego
     w § 1, na niekorzyść skazanego po upływie 3 miesięcy od dnia 
     uprawomocnienia się postanowienia.
                                    
                               Oddział 3
                        Postępowanie egzekucyjne
                                    
                                Art. 25.
 § 1. Egzekucję orzeczonej grzywny, obowiązku uiszczenia kwoty pieniężnej 
     stanowiącej równowartość przedmiotów, które powinny ulec przepadkowi,
     nawiązki na rzecz Skarbu Państwa, należności sądowych oraz zasądzonych
     roszczeń cywilnych i zobowiązań określonych w art. 45 i art. 
     52 Kodeksu karnego, prowadzi się według przepisów Kodeksu postępowania
     cywilnego, jeżeli niniejsza ustawa nie stanowi inaczej.
 § 2. Przepis § 1 stosuje się również do wykonania postanowień o zabezpieczeniu
     kar majątkowych oraz roszczeń cywilnych będących przedmiotem
     postępowania karnego.
                                    
                                Art. 26.
Do tytułów egzekucyjnych mają zastosowanie przepisy art. 776-795 Kodeksu 
postępowania cywilnego.
                                    
                                Art. 27.
Egzekucję środka karnego przepadku przedmiotów prowadzi urząd skarbowy 
według przepisów o postępowaniu egzekucyjnym w administracji, jeżeli niniejsza
ustawa nie stanowi inaczej.
                                    
                                Art. 28.
 § 1. Orzeczone w stosunku do jednego z małżonków, pozostających we 
     wspólności majątkowej, kary grzywny, nawiązki i należności sądowe 
     podlegają zaspokojeniu z odrębnego majątku skazanego oraz z wynagrodzenia
     za pracę lub za inne usługi świadczone przez niego osobiście, 
     jak również z praw twórcy wynalazku, wzoru użytkowego oraz projektu 
     racjonalizatorskiego. Jeżeli zaspokojenie z tych źródeł okaże się niemożliwe,
     egzekucja może być prowadzona z majątku wspólnego. Niemożność
     zaspokojenia z majątku odrębnego skazanego stwierdza się w protokole.
 § 2. Egzekucja z majątku wspólnego jest niedopuszczalna, w razie skazania 
     za przestępstwo, którym pokrzywdzony jest małżonek skazanego albo 
     osoby, w stosunku do których małżonek ten obciążony jest obowiązkiem
     alimentacyjnym.
 § 3. W razie skierowania egzekucji do majątku wspólnego, małżonek skazanego
     może żądać ograniczenia lub wyłączenia w całości zaspokojenia 
     należności, wymienionych w § 1, z majątku wspólnego lub niektórych 
     jego składników, jeżeli skazany nie przyczynił się lub przyczynił się w 
     stopniu nieznacznym do powstania tego majątku albo do nabycia określonych
     jego składników lub jeżeli zaspokojenie z majątku wspólnego 
     tych należności jest sprzeczne z zasadami współżycia społecznego.
                                    
                                Art. 29.
Z chwilą prawomocnego orzeczenia środka karnego przepadku przedmiotów 
wobec jednego z małżonków pozostających we wspólności majątkowej, przedmioty
majątkowe, których przepadek{ }dotyczy, tracą z mocy prawa charakter 
składników majątku wspólnego. Od tej chwili stosuje się do nich odpowiednio 
przepisy o współwłasności w częściach ułamkowych, przy czym udział Skarbu 
Państwa stanowi część orzeczona przepadkiem przedmiotów. Małżonek skazanego
może wystąpić odpowiednio z żądaniem określonym w art. 28 § 3.
                                    
                                Art. 30.
W sprawach wytoczonych przeciwko Skarbowi Państwa reprezentuje go prezes 
sądu wojewódzkiego lub urząd skarbowy w sprawach, w których wykonał wyrok
w zakresie orzeczonego nim przepadku przedmiotów.
                                    
                                Art. 31.
W razie dokonania przez dłużnika Skarbu Państwa czynności prawnej z pokrzywdzeniem
wierzyciela, z powództwem występuje prezes sądu wojewódzkiego
lub urząd skarbowy w sprawach, w których wykonuje orzeczenie.
                                    
                               Rozdział V
                          Nadzór penitencjarny
                                    
                                Art. 32.
Nadzór nad legalnością i prawidłowością przebiegu wykonywania kary pozbawienia
wolności, kary aresztu, tymczasowego aresztowania, zatrzymania oraz 
środka zabezpieczającego związanego z umieszczeniem w zakładzie zamkniętym,
a także kar porządkowych i środków przymusu skutkujących pozbawienie 
wolności sprawuje sędzia penitencjarny.
                                    
                                Art. 33.
 § 1. Sędzia penitencjarny wizytuje zakłady karne, areszty śledcze oraz inne 
     miejsca, w których przebywają osoby pozbawione wolności. Ma on prawo
     wstępu w każdym czasie, bez ograniczeń, do tych zakładów, aresztów
     i miejsc oraz poruszania się po ich terenie, przeglądania dokumentów
     i żądania wyjaśnień od admiministracji tych jednostek.
 § 2. Sędzia penitencjarny ma prawo przeprowadzania podczas nieobecności 
     innych osób rozmów z osobami pozbawionymi wolności oraz badania 
     ich wniosków, skarg i próśb.
                                    
                                Art. 34.
 § 1. Sędzia penitencjarny uchyla sprzeczną z prawem decyzję organu wymienionego
     w art. 2 pkt 5 i 6. Na decyzję sędziego przysługuje skarga 
     do sądu penitencjarnego.
 § 2. Sędzia penitencjarny zawiesza sprzeczną z prawem decyzję organu wymienionego
     w art. 2 pkt 7-10 i przekazuje sprawę właściwemu sądowi 
     penitencjarnemu do rozpoznania.
 § 3. W wypadkach określonych w § 1 i 2 przepis art. 7 § 5 stosuje się odpowiednio.
                                    
                                Art. 35.
 § 1. Jeżeli zdaniem sędziego penitencjarnego zachodzi potrzeba wydania 
     decyzji nie należącej do jego właściwości, a w szczególności decyzji o 
     charakterze administracyjnym, przekazuje on swoje spostrzeżenia wraz 
     z odpowiednimi wnioskami właściwemu organowi.
 § 2. Organ wymieniony w § 1 zawiadamia sędziego penitencjarnego w terminie
     14 dni albo w innym wyznaczonym przez sędziego terminie, o zajętym
     stanowisku. Jeżeli sędzia penitencjarny uzna to stanowisko za 
     niezadowalające, przedstawia sprawę organowi nadrzędnemu nad organem
     wymienionym w § 1; organ nadrzędny zawiadamia sędziego o sposobie
     załatwienia sprawy.
 § 3. W wypadku powtarzania się rażących uchybień w funkcjonowaniu zakładu
     karnego, aresztu śledczego lub innego miejsca, w którym przebywają
     osoby pozbawione wolności albo gdy istniejące w nim warunki nie 
     zapewniają poszanowania praw osób tam przebywających, sędzia penitencjarny
     występuje do właściwego organu nadrzędnego z wnioskiem o 
     usunięcie w określonym terminie istniejących uchybień. Jeżeli w wymienionym
     terminie uchybienia te nie zostały usunięte, sędzia penitencjarny
     występuje z wnioskiem do właściwego ministra o zawieszenie działalności
     bądź likwidację w całości lub w części określonego zakładu, aresztu
     lub miejsca.
                                    
                                Art. 36.
Minister Sprawiedliwości określa, w drodze rozporządzenia, szczegółowy zakres
i tryb sprawowania nadzoru penitencjarnego.
                                    
                              Rozdział VI
                           Zatarcie skazania
                                    
                                Art. 37.
 § 1. W przedmiocie zatarcia skazania orzeka sąd, chyba że zatarcie nastąpiło
     z mocy prawa.
 § 2. Jeżeli w pierwszej instancji wyroki wydało kilka sądów, właściwy jest 
     sąd, który jako ostatni wydał wyrok skazujący. Jeżeli orzekały sądy różnego
     rzędu, właściwy jest sąd wyższego rzędu.
 § 3. Wniosek skazanego o zatarcie skazania złożony przed upływem roku 
     od wydania postanowienia odmawiającego zatarcia można pozostawić 
     bez rozpoznania.
                                    
                              Rozdział VII
           Uczestnictwo społeczeństwa w wykonywaniu orzeczeń
             oraz pomoc w społecznej readaptacji skazanych
                                    
                                Art. 38.
 § 1. W wykonywaniu kar, środków karnych, zabezpieczających i zapobiegawczych,
     w szczególności związanych z pozbawieniem wolności, mogą 
     współdziałać stowarzyszenia, fundacje, organizacje oraz instytucje, których
     celem działania jest realizacja zadań określonych w niniejszym 
     rozdziale, jak również kościoły i inne związki wyznaniowe oraz osoby 
     godne zaufania.
 § 2. Podmioty, o których mowa w § 1, mogą w porozumieniu z dyrektorem 
     zakładu karnego lub aresztu śledczego uczestniczyć w prowadzeniu 
     działalności resocjalizacyjnej, społecznej, kulturalnej, oświatowej, sportowej
     i religijnej w tych zakładach lub aresztach.
                                    
                                Art. 39.
 § 1. Przedstawiciele stowarzyszeń, fundacji, organizacji i instytucji, o których 
     mowa w art. 38 § 1, kościołów i innych związków wyznaniowych oraz 
     osoby godne zaufania mogą uczestniczyć w radach oraz innych organach
     kolegialnych - powoływanych przez Prezesa Rady Ministrów, Ministra
     Sprawiedliwości lub podległe mu organy albo wojewodów - których
     zadaniem jest świadczenie pomocy skazanym i ich rodzinom albo 
     koordynowanie współdziałania społeczeństwa z zakładami karnymi i 
     aresztami śledczymi. Przedstawiciele ci oraz osoby godne zaufania mogą
     też uczestniczyć w społecznej kontroli nad wykonywaniem kar, środków
     karnych, zabezpieczających i zapobiegawczych.
 § 2. Prezes Rady Ministrów określa, w drodze rozporządzenia, szczegółowy 
     zakres i tryb uczestnictwa podmiotów, wymienionych w art. 38 § 1, w 
     wykonywaniu kar, środków karnych, zabezpieczających i zapobiegawczych,
     a także społecznej kontroli, o której mowa w § 1.
                                    
                                Art. 40.
 § 1. W celu koordynowania współdziałania organów państwowych i przedstawicieli
     społeczeństwa w zapobieganiu przestępczości i wykonywaniu 
     orzeczeń oraz w celu świadczenia pomocy w readaptacji społecznej, a 
     także wykonywania kontroli społecznej i dokonywania oceny polityki 
     penitencjarnej, Prezes Rady Ministrów powołuje Radę Główną do 
     Spraw Społecznej Readaptacji i Pomocy Skazanym zwaną dalej "Radą 
     Główną".
 § 2. W skład Rady Głównej wchodzą przedstawiciele wymiaru sprawiedliwości,
     Ministrów: Sprawiedliwości, Pracy i Polityki Socjalnej, Zdrowia i 
     Opieki Społecznej, Edukacji Narodowej, Spraw Wewnętrznych i Administracji
     oraz Obrony Narodowej, a także Policji i Służby Więziennej. 
     W skład Rady Głównej mogą też wchodzić przedstawiciele stowarzyszeń,
     fundacji, organizacji i instytucji, o których mowa w art. 38 § 1, kościołów
     i innych związków wyznaniowych, a także związków zawodowych
     i samorządu zawodowego, przedstawiciele nauki oraz osoby godne 
     zaufania,  mogące  przyczynić  się  do realizacji celów wymienionych w 
     § 1.
 § 3. Stosownie do potrzeb, wojewoda może powołać terenowe rady do 
     spraw społecznej readaptacji i pomocy skazanym zwane dalej "radami 
     terenowymi". Do składu rady terenowej zaprasza się również przedstawicieli
     organów odpowiedniego szczebla, o których mowa w § 2, a także
     organów samorządu terytorialnego. Do uczestniczenia w pracach rady
     terenowej można zaprosić również przedstawicieli innych podmiotów,
     o których mowa w § 2. Rady terenowe wykonują zadania określone
     w § 1.
 § 4. Prezes Rady Ministrów określa, w drodze rozporządzenia, szczegółowe 
     zasady i tryb powoływania oraz działania Rady Głównej i rad terenowych.
                                    
                                Art. 41.
 § 1. W celu ułatwienia społecznej readaptacji, a w szczególności przeciwdziałania
     powrotowi do przestępstwa, powinno udzielać się skazanym 
     oraz ich rodzinom niezbędnej pomocy, zwłaszcza materialnej, medycznej,
     w znalezieniu pracy i zakwaterowaniu, a także porad prawnych.
 § 2. Pomocy, o której mowa w § 1, udzielają właściwe organy administracji 
     rządowej i samorządu terytorialnego oraz kuratorzy sądowi; pomocy tej 
     mogą również udzielać podmioty, o których mowa w art. 38 § 1.
                                    
                                Art. 42.
 § 1. Skazany może ustanowić, na piśmie, jako swojego przedstawiciela osobę
     godną zaufania, za jej zgodą, zwłaszcza spośród przedstawicieli stowarzyszeń,
     fundacji, organizacji oraz instytucji, o których mowa w art. 
     38 § 1.
 § 2. Przedstawiciel skazanego, o którym mowa w § 1, może działać wyłącznie
     w interesie skazanego i w tym celu składać w jego imieniu wnioski, 
     skargi i prośby do właściwych organów oraz instytucji, stowarzyszeń, fundacji,
     organizacji, kościołów i innych związków wyznaniowych.
 § 3. Prezes sądu, upoważniony sędzia, a w toku posiedzenia sąd, może na 
     wniosek skazanego dopuścić do udziału w postępowaniu przed sądem 
     przedstawiciela skazanego, o którym mowa w § 1. Na postanowienie 
     sądu zażalenie nie przysługuje.
                                    
                                Art. 43.
 § 1. Tworzy się fundusz pomocy postpenitencjarnej, którego przychodami są 
     środki pochodzące z potrąceń w wysokości 10% wynagrodzenia za pracę
     lub dochodu, o którym mowa w art. 125 § 4, osób skazanych na karę 
     pozbawienia wolności oraz środki pochodzące z dotacji, darowizn, zapisów,
     zbiórek i innych źródeł. Z funduszu tego udziela się pomocy osobom
     pozbawionym wolności, zwalnianym z zakładów karnych i aresztów 
     śledczych oraz ich rodzinom. W wyjątkowych wypadkach z funduszu 
     można udzielić pomocy również osobom pokrzywdzonym przestępstwem
     i ich rodzinom.
 § 2. Stowarzyszenia, fundacje, organizacje i instytucje, o których mowa w 
     art. 38 § 1, jak również kościoły i inne związki wyznaniowe mogą 
     otrzymywać z funduszu pomocy postpenitencjarnej środki na udzielanie 
     pomocy, w tym na zapewnienie czasowego zakwaterowania osobom 
     zwolnionym z zakładu karnego lub aresztu śledczego.
 § 3. Minister Sprawiedliwości określa, w drodze rozporządzenia, szczegółowe
     zasady i tryb udzielania pomocy osobom pozbawionym wolności 
     oraz zwalnianym z zakładów karnych i aresztów śledczych oraz ich rodzinom,
     a także pokrzywdzonym przestępstwem i ich rodzinom, jak również
     szczegółowe zasady i tryb tworzenia funduszu pomocy postpenitencjarnej
     oraz przeznaczania środków z tego funduszu na taką pomoc.
                                    
                            CZĘŚĆ SZCZEGÓLNA
                                    
                             Rozdział VIII
                                Grzywna
                                    
                                Art. 44.
 § 1. Skazanego na grzywnę sąd wzywa do jej uiszczenia w terminie 30 dni.
 § 2. W razie bezskutecznego upływu wyznaczonego terminu grzywnę ściąga 
     się w drodze egzekucji.
                                    
                                Art. 45.
 § 1. Jeżeli egzekucja grzywny okaże się bezskuteczna, sąd może zamienić 
     grzywnę nie przekraczającą stu dziennych stawek, po uprzednim wyrażeniu
     zgody przez skazanego, na pracę społecznie użyteczną, określając 
     czas jej trwania i rodzaj. Praca społecznie użyteczna trwa najkrócej 
     miesiąc, najdłużej 12 miesięcy. Określa się ją w miesiącach.
 § 2. Do wykonywania pracy, o której mowa w § 1 stosuje się odpowiednio 
     art. 35 § 1 Kodeksu karnego oraz art. 53 § 2 i 3, art. 54-58 oraz art. 
     60, 62 i 63.
                                    
                                Art. 46.
 § 1. Jeżeli skazany, mimo możliwości, nie uiści grzywny w terminie ani też 
     nie podejmie zastępczej formy jej wykonania określonej w art. 45 i zostanie
     stwierdzone, że nie można jej ściągnąć w drodze egzekucji, sąd 
     orzeka wykonanie zastępczej kary pozbawienia wolności przyjmując, że 
     jeden dzień pozbawienia wolności jest równoważny dwóm stawkom 
     dziennym; kara zastępcza nie może przekraczać 12 miesięcy pozbawienia
     wolności jak również górnej granicy kary pozbawienia wolności, za 
     dane przestępstwo, a jeżeli ustawa nie przewiduje za dane przestępstwo 
     kary pozbawienia wolności, górna granica zastępczej kary pozbawienia 
     wolności nie może przekroczyć 6 miesięcy.
 § 2. W razie gdy grzywna została uiszczona lub ściągnięta w drodze egzekucji
     tylko w części albo tylko w części wykonana w formie pracy społecznie
     użytecznej, sąd określa wymiar zastępczej kary pozbawienia wolności
     według zasad przewidzianych w § 1.
 § 3. Sąd może warunkowo zawiesić wykonanie zastępczej kary pozbawienia 
     wolności na okres próby, który wynosi od roku do 2 lat.
                                    
                                Art. 47.
 § 1. Jeżeli grzywna została uiszczona w części, karę zastępczą zmniejsza się 
     w sposób odpowiadający stosunkowi kwoty zapłaconej do wysokości 
     grzywny.
 § 2. Od zastępczej kary pozbawienia wolności lub wykonywania pracy, o 
     której mowa w art. 45 § 1, skazany może się w każdym czasie zwolnić 
     przez złożenie kwoty pieniężnej przypadającej jeszcze do uiszczenia tytułem
     grzywny.
 § 3. W uzasadnionych wypadkach sąd może na wniosek skazanego, wobec 
     którego orzeczono wykonanie zastępczej kary pozbawienia wolności, 
     zamienić tę karę na wykonywanie pracy, o której mowa w art. 45 § 1. 
     W takim wypadku przepisy art. 45 i 46 stosuje się odpowiednio. Ponowna
     zamiana zastępczej kary pozbawienia wolności na wykonywanie 
     pracy, o której mowa w art. 45 § 1, jest niedopuszczalna.
 § 4. Jeżeli skazany uiścił w wymaganym terminie co najmniej połowę grzywny,
     a egzekucja pozostałej części okazała się bezskuteczna, sąd zarządzając
     wykonanie zastępczej kary pozbawienia wolności może określić 
     jej wymiar stosując, zgodnie z art. 46, przeliczenie korzystniejsze dla 
     skazanego od przeliczenia przyjętego w wyroku. Przepis stosuje się odpowiednio
     do wykonywania pracy, o której mowa w art. 45 § 1.
                                    
                                Art. 48.
Przed wydaniem postanowienia określającego wymiar kary zastępczej, sąd w 
razie potrzeby wysłuchuje skazanego lub jego obrońcę.
                                    
                                Art. 49.
 § 1. Sąd może odroczyć ściągnięcie grzywny albo rozłożyć ją na raty na czas 
     nie przekraczający 1 roku, licząc od dnia wydania pierwszego postanowienia
     w tym zakresie, jeżeli natychmiastowe jej ściągnięcie pociągnęłoby
     dla skazanego lub jego rodziny zbyt ciężkie skutki.
 § 2. W wypadkach zasługujących na szczególne uwzględnienie, a zwłaszcza 
     wówczas, gdy wysokość grzywny jest znaczna, można rozłożyć grzywnę 
     na raty na okres do 3 lat.
 § 3. Sąd może w każdym czasie postanowić w myśl § 1 lub 2, aż do całkowitego
     ściągnięcia grzywny albo odbycia przez skazanego w całości zastępczej
     kary pozbawienia wolności.
                                    
                                Art. 50.
 § 1. Sąd odwołuje odroczenie uiszczenia grzywny lub rozłożenia jej na raty, 
     jeżeli ujawniły się nowe lub poprzednio nie znane okoliczności, istotne 
     dla rozstrzygnięcia; art. 24 § 2 nie ma zastosowania.
 § 2. Rozłożenie grzywny na raty można odwołać również wówczas, gdy skazany
     uchybił terminowi płatności choćby jednej raty, chyba że wykaże, 
     iż nastąpiło to z przyczyn od niego niezależnych.
                                    
                                Art. 51.
Jeżeli skazany, z przyczyn od niego niezależnych, nie może uiścić grzywny, a 
wykonanie tej kary w innej drodze okazało się niemożliwe lub niecelowe, sąd 
może, w szczególnie uzasadnionych wypadkach, grzywnę w całości lub części 
umorzyć.
                                    
                                Art. 52.
Udzielając skazanemu warunkowego przedterminowego zwolnienia z odbycia 
reszty kary pozbawienia wolności, sąd penitencjarny może, jeżeli istnieją podstawy
do przyjęcia, że skazany uiści grzywnę dobrowolnie, wstrzymać uprzednio
zarządzone wykonanie zastępczej kary pozbawienia wolności, stosując jednocześnie
art. 49; wówczas okres odroczenia ściągnięcia grzywny lub rozłożenia
na raty biegnie od dnia wydania postanowienia o warunkowym przedterminowym
zwolnieniu.
                                    
                              Rozdział IX
                       Kara ograniczenia wolności
                                    
                                Art. 53.
 § 1. Wykonywanie kary ograniczenia wolności polega na wykonywaniu przez 
     skazanego wyznaczonej mu pracy oraz innych nałożonych obowiązków 
     w warunkach ograniczonej wolności. Ma ono na celu wzbudzanie w 
     skazanym woli kształtowania jego społecznie pożądanych postaw, w 
     szczególności poczucia odpowiedzialności oraz potrzeby przestrzegania 
     porządku prawnego.
 § 2. Skazany ma obowiązek pracować sumiennie oraz przestrzegać ustalonych
     w miejscu pracy porządku i dyscypliny.
 § 3. Sąd poucza skazanego o jego prawach i obowiązkach oraz o konsekwencjach
     wynikających z uchylania się od odbywania kary.
                                    
                                Art. 54.
Karę ograniczenia wolności wykonuje się w miejscu zamieszkania lub zatrudnienia
skazanego albo w niewielkiej odległości od tego miejsca, chyba że ważne
względy przemawiają za wykonaniem kary w innym miejscu.
                                    
                                Art. 55.
 § 1. Nadzór nad wykonywaniem kary ograniczenia wolności oraz orzekanie 
     w sprawach dotyczących wykonania tej kary należą do sądu rejonowego,
     w którego okręgu kara jest lub ma być wykonywana.
 § 2. Czynności związane z organizowaniem i kontrolowaniem wykonywania 
     kary ograniczenia wolności wykonuje sądowy kurator zawodowy. Przepisy
     o dozorze i kuratorze sądowym stosuje się odpowiednio.
                                    
                                Art. 56.
 § 1. W razie orzeczenia kary ograniczenia wolności sąd przesyła odpis orzeczenia
     komunalnemu zakładowi pracy wskazanemu przez właściwy organ
     samorządu terytorialnego, bądź wskazanemu przez sąd innemu zakładowi
     pracy, placówce służby zdrowia lub opieki społecznej, instytucji 
     albo organizacji niosącej pomoc charytatywną, względnie reprezentującej
     społeczność lokalną.
 § 2. Jeżeli w wyroku nie wskazano rodzaju lub miejsca pracy, sąd wykonujący
     orzeczenie określa je przy kierowaniu do wykonania orzeczenia, 
     uwzględniając w miarę możliwości prośbę skazanego lub wniosek kuratora
     sądowego. Zmiana określonego przez ten sąd rodzaju pracy lub 
     miejsca jej wykonywania może nastąpić również zarządzeniem sędziego.
 § 3. Komunalne zakłady pracy, obowiązane do przyjęcia skazanych w celu 
     wykonywania nieodpłatnej kontrolowanej pracy na cele społeczne, wyznacza
     właściwy organ samorządu terytorialnego, zaś inne zakłady pracy,
     placówki służby zdrowia lub opieki społecznej oraz inne instytucje 
     lub organizacje niosące pomoc charytatywną, względnie reprezentujące 
     społeczność lokalną - wyznacza sąd za ich zgodą.
                                    
                                Art. 57.
 § 1. Sąd wzywa skazanego do stawienia się w wyznaczonym terminie do 
     wskazanego zakładu, placówki, instytucji lub organizacji. Skierowania 
     do zakładu, placówki, instytucji lub organizacji sąd może dokonać na 
     posiedzeniu z udziałem ich przedstawicieli.
 § 2. Rozpoczęcie odbywania kary następuje w dniu, w którym skazany przystąpił
     do wykonywania nakazanej pracy.
                                    
                                Art. 58.
 § 1. Zakłady pracy, placówki, instytucje lub organizacje, w których jest wykonywana
     kara ograniczenia wolności, mają obowiązek zawiadamiać 
     sądowego kuratora zawodowego w terminach przez kuratora określonych
     o rodzaju przydzielonej skazanemu pracy, jego stosunku do pracy 
     oraz o tym czy skazany przestrzegał porządku prawnego, jak również o 
     zakończeniu wykonywania pracy. Zakłady pracy, placówki, instytucje 
     lub organizacje, mają obowiązek wyznaczenia pracowników odpowiedzialnych
     za organizowanie pracy skazanych i jej przebieg.
 § 2. Jeżeli skazany nie stawił się w terminie do pracy lub ją porzucił albo 
     nie przestrzega ustalonego porządku i dyscypliny, zakład pracy, placówka,
     instytucja lub organizacja bezzwłocznie zawiadamia o tym sądowego 
     kuratora zawodowego.
 § 3. Kwoty odpowiadające wynagrodzeniu, jakie za wykonaną nieodpłatną 
     kontrolowaną pracę na cele społeczne należałoby zapłacić gdyby została
     wykonana na podstawie umowy o pracę lub umowy o świadczeniu 
     usług, przeznacza się w szczególności na cele związane z organizowaniem
     i kontrolowaniem pracy skazanych.
 § 4. Rada Ministrów określa, w drodze rozporządzenia, tryb wyznaczania 
     przez właściwy organ samorządu terytorialnego zakładów pracy, w których
     wykonywana jest kara ograniczenia wolności oraz praca, o której 
     mowa w art. 45 § 1, szczegółowe obowiązki zakładów, placówek, instytucji
     i organizacji, o których mowa w art. 56 § 1 w zakresie wykonywania
     tej kary i pracy, ubezpieczenia skazanych oraz szczegółowe zasady 
     gospodarowania środkami uzyskanymi z wykonywania tej kary i pracy, 
     jak również szczegółowe zasady wynagradzania wyznaczonych pracowników,
     o których mowa w § 1, a także ulgi, w tym ulgi podatkowe, dla 
     tych zakładów, placówek, instytucji i organizacji.
                                    
                                Art. 59.
 § 1. Jeżeli w stosunku do skazanego zatrudnionego, zamiast obowiązku wykonywania
     wskazanej pracy, orzeczono potrącanie określonej części 
     wynagrodzenia za pracę, sąd przesyła odpis orzeczenia zakładowi pracy 
     zatrudniającemu skazanego, podając jednocześnie, na czyją rzecz mają 
     być dokonywane potrącenia i dokąd powinny być wpłacane.
 § 2. Wypłacając wynagrodzenie skazanemu, potrąca się określoną w orzeczeniu
     część wynagrodzenia i bezzwłocznie przekazuje potrąconą kwotę 
     stosownie do otrzymanych wskazań, zawiadamiając o tym sąd. Koszty 
     związane z przekazywaniem tych kwot odlicza się od dokonywanych potrąceń.
                                    
                                Art. 60.
Sąd, a także sądowy kurator zawodowy mogą w każdym czasie żądać od skazanego
wyjaśnień dotyczących przebiegu odbywania kary ograniczenia wolności 
i w tym celu wzywać skazanego do osobistego stawiennictwa.
                                    
                                Art. 61.
 § 1. Jeżeli względy wychowawcze za tym przemawiają, sąd może w okresie 
     wykonywania kary ograniczenia wolności ustanawiać, rozszerzać lub 
     zmieniać obowiązki, o których mowa w art. 72 § 1 pkt 3-8 Kodeksu karnego
     albo od wykonania tych obowiązków zwolnić, jak również oddać 
     skazanego pod dozór lub od dozoru zwolnić.
 § 2. Z tych samych względów sąd może zmniejszyć liczbę godzin wykonywanej
     pracy w stosunku miesięcznym, jednak nie więcej niż do połowy wyznaczonego
     czasu pracy.
                                    
                                Art. 62.
 § 1. Sąd może odroczyć wykonanie kary ograniczenia wolności na czas do 6 
     miesięcy, jeżeli natychmiastowe wykonanie kary pociągnęłoby dla skazanego
     lub jego rodziny zbyt ciężkie skutki.
 § 2. Sąd odracza wykonanie kary ograniczenia wolności w razie powołania 
     skazanego do czynnej służby wojskowej, do czasu ukończenia tej służby. 
     Wobec takiego skazanego sąd może zastosować odpowiednio przepisy 
     art. 336 § 3 i 4 Kodeksu karnego. 
 § 3. Sąd może odwołać odroczenie wykonania kary ograniczenia wolności w 
     razie ustania przyczyny dla której zostało udzielone lub w wypadku, gdy 
     skazany nie korzysta z odroczenia kary zgodnie z celem, w jakim zostało
     udzielone albo rażąco narusza porządek prawny.
                                    
                                Art. 63.
 § 1. Jeżeli stan zdrowia skazanego uniemożliwia wykonanie kary ograniczenia
     wolności, sąd udziela przerwy w odbywaniu kary do czasu ustania 
     przeszkody.
 § 2. Sąd może udzielić przerwy w odbywaniu kary ograniczenia wolności do 
     roku, ze względów, o których mowa w art. 62 § 1. Przepisy art. 62 § 2 i 
     3 stosuje się odpowiednio.
 § 3. Przerwa w wykonywaniu kary ograniczenia wolności może być orzeczona
     również na wniosek sądowego kuratora zawodowego.
                                    
                                Art. 64.
W razie niewykonania pełnego wymiaru pracy lub innych obowiązków związanych
z karą ograniczenia wolności w okresie na jaki karę tę orzeczono - sąd 
orzeka o tym, czy i w jakim zakresie karę tę uznać za wykonaną ze względu 
na osiągnięte cele tej kary, chyba że chodzi o obowiązek naprawienia szkody.
                                    
                                Art. 65.
 § 1. Jeżeli skazany uchyla się od odbywania kary ograniczenia wolności, sąd 
     zamienia ją na zastępczą karę grzywny, przyjmując jeden dzień kary 
     ograniczenia wolności za równoważny jednej stawce dziennej; sąd określa
     w takim wypadku wysokość jednej stawki dziennej - kierując się 
     wskazaniami zawartymi w art. 33 § 3 Kodeksu karnego. Uchylaniem się 
     może być również uporczywe naruszanie obowiązków, o których mowa 
     w art. 53 § 1 i 2 niniejszego kodeksu, a także obowiązków, o których 
     mowa w art. 34 § 2 i art. 36 § 2 Kodeksu karnego, jak również uchylanie
     się od dozoru.
 § 2. Jeżeli orzeczenie zastępczej kary grzywny byłoby niecelowe z uwagi na 
     brak możliwości jej uiszczenia lub ściągnięcia w drodze egzekucji, sąd 
     określa zastępczą karę pozbawienia wolności przyjmując, że jeden dzień 
     zastępczej kary pozbawienia wolności jest równoważny dwóm dniom 
     ograniczenia wolności.
 § 3. Jeżeli skazany, mimo możliwości uiszczenia zastępczej kary grzywny, nie 
     uiści jej w terminie, a zostanie stwierdzone, że nie można jej ściągnąć w 
     drodze egzekucji, sąd zarządza wykonanie zastępczej kary pozbawienia 
     wolności, kierując się odpowiednio zasadami określonymi w § 2.
 § 4. Jeżeli ustawa nie przewiduje za dane przestępstwo kary pozbawienia 
     wolności, górna granica zastępczej kary pozbawienia wolności nie może 
     przekroczyć 6 miesięcy.
 § 5. Sąd może wstrzymać wykonanie zastępczej kary pozbawienia wolności 
     w wypadku, gdy skazany podejmie nakazaną pracę i podda się rygorom 
     z nią związanym; wstrzymanie następuje do czasu wykonania orzeczonej 
     kary ograniczenia wolności.
 § 6. Udział sądowego kuratora zawodowego w posiedzeniu sądu jest obowiązkowy.
                                    
                                Art. 66.
 § 1. Orzekanie w przedmiocie zmian w sposobie wykonywania kary ograniczenia
     wolności oraz w przedmiocie wykonania kary zastępczej, a także 
     zwolnienia od reszty kary może nastąpić również na wniosek sądowego 
     kuratora zawodowego.
 § 2. Wniosku skazanego lub jego obrońcy złożonego przed upływem 3 miesięcy
     od wydania postanowienia o odmowie zwolnienia od odbywania 
     reszty kary nie rozpoznaje się aż do upływu tego okresu.
 § 3. Zwalniając skazanego od odbywania reszty kary, sąd zawiadamia o tym 
     zakład pracy, placówkę, instytucję lub organizację, w której skazany odbywał
     karę.
                                    
                               Rozdział X
                       Kara pozbawienia wolności
                                    
                               Oddział 1
                         Cele wykonywania kary
                                    
                                Art. 67.
 § 1. Wykonywanie kary pozbawienia wolności ma na celu wzbudzanie w 
     skazanym woli współdziałania w kształtowaniu jego społecznie pożądanych
     postaw, w szczególności poczucia odpowiedzialności oraz potrzeby 
     przestrzegania porządku prawnego i tym samym powstrzymania się od 
     powrotu do przestępstwa.
 § 2. Dla osiągnięcia celu określonego w § 1, prowadzi się zindywidualizowane
     oddziaływanie na skazanych w ramach określonych w ustawie systemów
     wykonywania kary, w różnych rodzajach i typach zakładów karnych.
 § 3. W oddziaływaniu na skazanych, przy poszanowaniu ich praw i wymaganiu
     wypełniania przez nich obowiązków, uwzględnia się przede wszystkim
     pracę, zwłaszcza sprzyjającą zdobywaniu odpowiednich kwalifikacji 
     zawodowych, nauczanie, zajęcia kulturalno-oświatowe i sportowe, podtrzymywanie
     kontaktów z rodziną i światem zewnętrznym oraz środki 
     terapeutyczne.
                                    
                               Oddział 2
                             Zakłady karne
                                    
                                Art. 68.
Zakłady karne podlegają Ministrowi Sprawiedliwości.
                                Art. 69.
Karę pozbawienia wolności wykonuje się w następujących rodzajach zakładów 
karnych:
       1) zakładach karnych dla młodocianych,
       2) zakładach karnych dla odbywających karę po raz pierwszy,
       3) zakładach karnych dla recydywistów penitencjarnych,
       4) zakładach karnych dla odbywających karę aresztu wojskowego.
                                    
                                Art. 70.
 § 1. Zakłady karne wymienione w art. 69 mogą być organizowane jako:
       1) zakłady karne typu zamkniętego,
       2) zakłady karne typu półotwartego,
       3) zakłady karne typu otwartego.
 § 2. Zakłady karne, o których mowa w § 1, różnią się w szczególności stopniem
     zabezpieczenia, izolacji skazanych oraz wynikającymi z tego ich 
     obowiązkami i uprawnieniami w zakresie poruszania się w zakładzie i 
     poza jego obrębem.
                                    
                                Art. 71.
Minister Sprawiedliwości może, w drodze rozporządzenia, tworzyć, zgodnie z 
ustalonymi w niniejszym kodeksie celami wykonywania kary pozbawienia wolności
i z ustalonymi zasadami klasyfikacji skazanych, zakłady karne inne niż 
wymienione w art. 69 i art. 70 § 1 lub ustalić inny niż określony w art. 81 system
wykonywania kary, w szczególności dla sprawdzenia nowych środków i 
metod oddziaływania na skazanych.
                                    
                                Art. 72.
 § 1. Zakładem karnym kieruje dyrektor, a wyodrębnionym oddziałem może 
     kierować podlegający dyrektorowi kierownik.
 § 2. Funkcjonariusze i pracownicy zakładu karnego, w którym skazany 
     przebywa, a także osoby kierujące jego pracą lub innymi zajęciami są, 
     w zakresie wykonywanych przez nich czynności służbowych, przełożonymi
     skazanego.
 § 3. Zakłady karne mogą być tworzone jako samodzielne zakłady lub jako 
     wyodrębnione oddziały zakładów karnych i aresztów śledczych. Kilka 
     zakładów może posiadać wspólną administrację bądź wydzielone służby.
 § 4. Minister Sprawiedliwości, w drodze zarządzenia, tworzy, znosi oraz 
     określa przeznaczenie zakładów karnych. 
 § 5. Minister Sprawiedliwości w porozumieniu z Ministrem Obrony Narodowej,
     w drodze zarządzenia, tworzy i znosi zakłady karne dla odbywających
     karę aresztu wojskowego.
                                    
                                Art. 73.
 § 1. W zakładzie karnym utrzymuje się dyscyplinę i porządek w celu zapewnienia
     bezpieczeństwa i realizacji zadań kary pozbawienia wolności, w 
     tym ochrony społeczeństwa przed przestępczością.
 § 2. Dyrektor ustala porządek wewnętrzny zakładu karnego.
                                    
                                Art. 74.
 § 1. Zmianę określonego w wyroku rodzaju i typu zakładu karnego, a także 
     orzeczonego systemu terapeutycznego wykonywania kary może orzec tylko
     sąd penitencjarny.
 § 2. Jeżeli po wydaniu postanowienia przez sąd penitencjarny zajdą nowe 
     okoliczności uzasadniające zmianę typu zakładu karnego i systemu terapeutycznego,
     decyzję w tym przedmiocie może podjąć komisja penitencjarna.
                                    
                                Art. 75.
 § 1. W zakładach karnych działają komisje penitencjarne.
 § 2. W skład komisji penitencjarnej dyrektor zakładu karnego powołuje funkcjonariuszy
     i pracowników tego zakładu. Do udziału w pracach komisji,
     z głosem doradczym, dyrektor może zapraszać także inne osoby godne
     zaufania, zwłaszcza przedstawicieli stowarzyszeń, fundacji, organizacji
     i instytucji, o których mowa w art. 38 § 1 oraz kościołów i innych 
     związków wyznaniowych.
                                    
                                Art. 76.
 § 1. Do zakresu działania komisji penitencjarnej należy:
       1) podejmowanie decyzji o skierowaniu skazanego do właściwego 
         zakładu karnego,
       2) kierowanie skazanego do określonego systemu odbywania kary
       - jeżeli nie określił tego sąd w wyroku,
       3) ustalanie indywidualnych programów oddziaływań na skazanego i 
         dokonywanie ocen ich wykonywania,
       4) dokonywanie ocen okresowych postępów skazanego w resocjalizacji,
       5) wykonywanie innych zadań przewidzianych w ustawie i w przepisach
         wydanych na jej podstawie.
 § 2. Jeżeli decyzja komisji penitencjarnej w przedmiocie klasyfikacji jest 
     sprzeczna z prawem, o jej zmianie lub uchyleniu orzeka sąd penitencjarny;
     art. 7 § 5 stosuje się odpowiednio.
                                    
                                Art. 77.
 § 1. W zakładzie karnym dyrektor może powoływać także inne organy kolegialne,
     w skład których mogą wchodzić również osoby spoza zakładu.
 § 2. Organy kolegialne mogą podejmować zadania związane z oddziaływaniem
     na skazanych, zwłaszcza z organizacją ich zatrudnienia i przygotowywaniem
     do zwolnienia oraz ze współpracą z instytucjami, organizacjami,
     stowarzyszeniami i fundacjami świadczącymi pomoc skazanym i 
     ich rodzinom.
                                    
                                Art. 78.
 § 1. Karę pozbawienia wolności w zakładzie karnym wykonują funkcjonariusze
     Służby Więziennej oraz pracownicy tego zakładu.
 § 2. Dyrektor Generalny lub dyrektor okręgowy Służby Więziennej mogą 
     wydawać dyrektorom zakładów karnych polecenia niezbędne dla prawidłowego
     i praworządnego wykonywania kary pozbawienia wolności oraz 
     realizowania kierunków pracy resocjalizacyjnej, a także uchylać wydane 
     przez nich decyzje sprzeczne z prawem.
                                    
                               Oddział 3
                Wykonywanie kary i jej indywidualizacja
                                    
                                Art. 79.
 § 1. Skazanego na karę pozbawienia wolności lub zastępczą karę pozbawienia
     wolności sąd wzywa do stawienia się w zakładzie karnym w wyznaczonym
     terminie.
 § 2. Jeżeli skazany, mimo wezwania, nie stawił się w zakładzie karnym, sąd 
     poleca go doprowadzić. Kosztami doprowadzenia sąd obciąża skazanego.
 § 3. Jeżeli skazanym jest żołnierz, a sąd zarządza doprowadzenie go do zakładu
     karnego, obowiązek doprowadzenia spoczywa na właściwych organach
     wojskowych.
                                    
                                Art. 80.
 § 1. Jeżeli tę samą osobę skazano na kilka nie podlegających łączeniu kar 
     skutkujących pozbawienie wolności, wykonuje się je w takiej kolejności, 
     w jakiej uprawomocniły się orzeczenia, którymi wymierzono te kary. 
     Kary porządkowe i środki przymusu wykonuje się w pierwszej kolejności.
 § 2. Sędzia penitencjarny może zarządzić wykonanie kar i środków w innej 
     kolejności niż określona w § 1, jeżeli względy penitencjarne za tym 
     przemawiają.
 § 3. W wypadku skierowania do wykonania orzeczenia o zastosowaniu środka
     zabezpieczającego wobec skazanego, który odbywa karę wymierzoną 
     innym orzeczeniem, o kolejności wykonania kary i środka zabezpieczającego
     rozstrzyga sędzia penitencjarny.
                                    
                                Art. 81.
Karę pozbawienia wolności wykonuje się w systemie:
       1) programowanego oddziaływania,
       2) terapeutycznym,
       3) zwykłym.
                                    
                                Art. 82.
 § 1. W celu stwarzania warunków sprzyjających indywidualnemu postępowaniu
     ze skazanymi, zapobieganiu szkodliwym wpływom skazanych 
     zdemoralizowanych oraz zapewnieniu skazanym bezpieczeństwa osobistego,
     wyboru właściwego systemu wykonywania kary, rodzaju i typu zakładu
     karnego oraz rozmieszczenia skazanych wewnątrz zakładu karnego,
     dokonuje się ich klasyfikacji.
 § 2. Klasyfikacji skazanych dokonuje się mając na względzie w szczególności:
       1) płeć,
       2) wiek,
       3) uprzednie odbywanie kary pozbawienia wolności,
       4) umyślność lub nieumyślność czynu,
       5) wysokość pozostałej do odbycia kary pozbawienia wolności,
       6) stan zdrowia fizycznego i psychicznego,
       7) stopień demoralizacji i zagrożenia społecznego.
 § 3. Podstawą klasyfikacji są w szczególności badania osobopoznawcze.
                                    
                                Art. 83.
 § 1. Skazanego poddaje się w miarę potrzeby, za jego zgodą, badaniom psychologicznym
     a także psychiatrycznym. Sędzia penitencjarny może zarządzić
     przeprowadzenie badań bez zgody skazanego.
 § 2. Badania, o których mowa w § 1, przeprowadza się przede wszystkim w 
     odpowiednich ośrodkach diagnostycznych.
 § 3. Minister Sprawiedliwości w porozumieniu z Ministrem Zdrowia i Opieki
     Społecznej, w drodze zarządzenia, powołuje ośrodki diagnostyczne, o 
     których mowa w § 2 oraz określa zasady organizacji i warunki przeprowadzania
     badań w tych ośrodkach.
                                    
                                Art. 84.
 § 1. W zakładzie karnym dla młodocianych odbywają karę skazani, którzy 
     nie ukończyli 24 roku życia; w uzasadnionych wypadkach skazany może 
     dalej odbywać karę w tym zakładzie po ukończeniu 24 roku życia.
 § 2. Jeżeli jest to uzasadnione potrzebami oddziaływania, dorosły skazany 
     po raz pierwszy, wyróżniający się dobrą postawą może, za swoją zgodą, 
     odbywać karę w zakładzie karnym dla młodocianych; korzysta on wtedy 
     z takich uprawnień jak młodociany.
 § 3. Młodocianych, którym do odbycia kary pozostał co najmniej rok lub 
     sprawiających trudności wychowawcze, poddaje się badaniom psychologicznym;
     przepisy art. 83 stosuje się odpowiednio.
                                    
                                Art. 85.
W zakładzie karnym dla odbywających karę po raz pierwszy osadza się również
skazanych odbywających zastępczą karę pozbawienia wolności orzeczoną 
w tej samej sprawie oraz skazanych na karę pozbawienia wolności nie wymienionych
w art. 86.
                                    
                                Art. 86.
W zakładzie karnym dla recydywistów penitencjarnych odbywają karę dorośli 
skazani za przestępstwo umyślne na karę pozbawienia wolności lub zastępczą 
karę pozbawienia wolności oraz ukarani za wykroczenia umyślne zasadniczą 
lub zastępczą karą aresztu, którzy uprzednio już odbywali takie kary lub karę 
aresztu wojskowego za umyślne przestępstwa lub wykroczenia, chyba że szczególne
względy resocjalizacyjne przemawiają za skierowaniem ich do zakładu 
karnego dla odbywających karę po raz pierwszy.
                                    
                                Art. 87.
 § 1. Kobiety odbywają karę pozbawienia wolności odrębnie od mężczyzn.
 § 2. Skazana kobieta odbywa karę w zakładzie karnym typu półotwartego, 
     chyba że stopień demoralizacji lub względy bezpieczeństwa przemawiają
     za odbywaniem kary w zakładzie karnym innego typu.
 § 3. Kobiecie ciężarnej lub karmiącej zapewnia się opiekę specjalistyczną.
 § 4. W celu umożliwienia matce pozbawionej wolności, sprawowania stałej i 
     bezpośredniej opieki nad dzieckiem organizuje się przy zakładach karnych
     domy dla matki i dziecka, w których dziecko może przebywać na 
     życzenie matki do ukończenia trzeciego roku życia, chyba że względy 
     wychowawcze lub zdrowotne, potwierdzone opinią lekarza albo psychologa,
     przemawiają za oddzieleniem dziecka od matki albo za przedłużeniem
     lub skróceniem tego okresu. Decyzje w tym zakresie wymagają 
     zgody sądu opiekuńczego.
 § 5. Minister Sprawiedliwości określa, w drodze zarządzenia, tryb przyjmowania,
     w sytuacji o której mowa w § 4, dzieci matek pozbawionych wolności
     do domów dla matki i dziecka przy zakładach karnych oraz zasady
     organizowania i działania tych placówek.
                                    
                                Art. 88.
 § 1. Skazanego odbywającego karę w systemie programowanego oddziaływania
     osadza się w zakładzie karnym typu półotwartego, chyba że 
     szczególne okoliczności uzasadniają osadzenie go w zakładzie karnym 
     typu zamkniętego.
 § 2. Skazanego za przestępstwo nieumyślne lub odbywającego zastępczą karę
     pozbawienia wolności albo karę aresztu osadza się w zakładzie karnym
     typu półotwartego, chyba że szczególne okoliczności przemawiają 
     za osadzeniem go w zakładzie karnym innego typu.
 § 3. Skazanego stwarzającego poważne zagrożenie społeczne albo poważne 
     zagrożenie dla bezpieczeństwa zakładu karnego osadza się w zakładzie 
     karnym typu zamkniętego w warunkach zapewniających ochronę społeczeństwa
     i bezpieczeństwo zakładu. W zakładzie tym osadza się również
     skazanego za przestępstwo popełnione w zorganizowanej grupie 
     albo związku mającym na celu popełnianie przestępstw, chyba że 
     szczególne okoliczności przemawiają przeciwko takiemu osadzeniu.
 § 4. Skazanego na karę dożywotniego pozbawienia wolności osadza się w 
     zakładzie karnym typu zamkniętego.
                                    
                                Art. 89.
 § 1. Jeżeli postawa i zachowanie skazanego za tym przemawiają przenosi się 
     go z zakładu karnego typu zamkniętego do zakładu typu półotwartego 
     lub otwartego.
 § 2. Przepis § 1 stosuje się odpowiednio przy przenoszeniu skazanego z zakładu
     typu półotwartego.
 § 3. Skazanego na karę dożywotniego pozbawienia wolności można przenieść
     do zakładu karnego typu półotwartego po odbyciu przez niego co 
     najmniej 15 lat, a do zakładu typu otwartego po odbyciu przez niego co 
     najmniej 20 lat kary.
 § 4. Ujemna ocena postawy i zachowania skazanego, a także względy bezpieczeństwa
     mogą powodować przeniesienie go do zakładu karnego typu
     półotwartego lub zamkniętego.
                                    
                                Art. 90.
W zakładzie karnym typu zamkniętego:
    1) cele mieszkalne skazanych mogą być otwarte w porze dziennej przez 
      określony czas, jeżeli względy bezpieczeństwa nie stoją temu na przeszkodzie,
    2) skazani mogą być zatrudniani poza terenem zakładu karnego w pełnym
      systemie konwojowania,
    3) zajęcia kulturalno-oświatowe i sportowe oraz nauczanie organizuje się 
      w obrębie zakładu karnego,
    4) ruch skazanych po terenie zakładu karnego odbywa się w sposób zorganizowany
      i pod dozorem,
    5) skazani mogą korzystać z własnej bielizny i obuwia, a za zezwoleniem 
      dyrektora zakładu karnego, także z odzieży.
                                    
                                Art. 91.
W zakładzie karnym typu półotwartego:
    1) cele mieszkalne skazanych pozostają otwarte w porze dziennej, natomiast
      w porze nocnej mogą być zamknięte,
    2) skazani mogą być zatrudniani poza terenem zakładu karnego w systemie
      zmniejszonego konwojowania lub bez konwojenta, w tym również
      na pojedynczych stanowiskach pracy,
    3) skazanym można zezwalać na uczestniczenie w nauczaniu, szkoleniu 
      oraz w zajęciach terapeutycznych organizowanych poza terenem zakładu
      karnego,
    4) skazani mogą brać udział w organizowanych przez administrację poza 
      terenem zakładu karnego grupowych zajęciach kulturalno-oświatowych
      lub sportowych,
    5) skazani mogą poruszać się po terenie zakładu karnego w czasie i miejscach
      ustalonych w porządku wewnętrznym,
    6) skazani mogą korzystać z własnej odzieży, bielizny i obuwia,
    7) skazanym można udzielać przepustek z zakładu karnego, nie częściej 
      niż raz na dwa miesiące, łącznie na okres nie przekraczający 14 dni w 
      roku.
                                    
                                Art. 92.
W zakładzie karnym typu otwartego:
    1) cele mieszkalne skazanych pozostają otwarte przez całą dobę,
    2) skazanych zatrudnia się przede wszystkim poza terenem zakładu karnego,
      bez konwojenta, na pojedynczych stanowiskach pracy,
    3) skazanym można zezwalać na uczestniczenie w nauczaniu, szkoleniu 
      oraz zajęciach terapeutycznych organizowanych poza terenem zakładu 
      karnego,
    4) skazani mogą brać udział w organizowanych przez administrację, poza 
      terenem zakładu karnego, grupowych zajęciach kulturalno-oświatowych
      lub sportowych,
    5) skazanym można zezwalać na udział w zajęciach i imprezach kulturalno-oświatowych
      lub sportowych organizowanych poza terenem zakładu
      karnego,
    6) skazani mogą poruszać się po terenie zakładu karnego w czasie i miejscach
      ustalonych w porządku wewnętrznym,
    7) skazani mogą korzystać z własnej odzieży, bielizny i obuwia,
    8) skazani mogą otrzymywać z depozytu zakładu karnego pieniądze pozostające
      do ich dyspozycji,
    9) skazanym można udzielać przepustek z zakładu karnego, nie częściej 
      niż raz w miesiącu, łącznie na okres nie przekraczający 28 dni w roku.
                                    
                                Art. 93.
Do przepustek, określonych w art. 91 pkt 7 i art. 92 pkt 9 stosuje się odpowiednio
przepisy art. 139 § 1, 2, 5 i 7 oraz art. 140.
                                    
                                Art. 94.
Skazany na karę aresztu wojskowego odbywa karę w zakładzie karnym typu 
otwartego, o ile nie zachodzą warunki określone w art. 88 § 3.
                                    
                                Art. 95.
 § 1. W systemie programowanego oddziaływania odbywają karę skazani 
     młodociani, a także skazani dorośli, którzy po przedstawieniu im projektu
     programu oddziaływania, wyrażają zgodę na współudział w jego 
     opracowaniu i wykonaniu.
 § 2. W programach oddziaływania ustala się zwłaszcza: rodzaje zatrudnienia 
     i nauczania skazanych, ich kontakty przede wszystkim z rodziną i innymi
     osobami bliskimi, wykorzystywanie czasu wolnego, możliwości wywiązywania
     się z ciążących na nich obowiązków oraz inne przedsięwzięcia
     niezbędne dla przygotowania skazanych do powrotu do społeczeństwa.
 § 3. Wykonywanie programów oddziaływania podlega okresowym ocenom; 
     programy te mogą ulegać zmianom.
 § 4. Skazanego dorosłego przenosi się do odbywania kary w systemie zwykłym
     - jeżeli nie przestrzega on wymagań ustalonych w programie oddziaływania
     albo do systemu terapeutycznego - jeżeli zachodzą warunki 
     określone w art. 96.
                                    
                                Art. 96.
W systemie terapeutycznym odbywają karę skazani z zaburzeniami psychicznymi,
upośledzeni umysłowo, uzależnieni od alkoholu albo innych środków 
odurzających lub psychotropowych oraz skazani niepełnosprawni fizycznie - 
wymagający oddziaływania specjalistycznego, zwłaszcza opieki psychologicznej, 
lekarskiej lub rehabilitacyjnej.
                                    
                                Art. 97.
 § 1. Wykonując karę w systemie terapeutycznym uwzględnia się w postępowaniu
     ze skazanymi w szczególności potrzebę zapobiegania pogłębianiu 
     się patologicznych cech osobowości, przywracania równowagi psychicznej
     oraz kształtowania zdolności współżycia społecznego i przygotowania
     do samodzielnego życia.
 § 2. Wykonywanie kary dostosowuje się do potrzeb w zakresie leczenia, zatrudnienia,
     nauczania i wymagań higieniczno-sanitarnych. Jeżeli względy
     zdrowotne tego wymagają, organizuje się zatrudnienie w warunkach 
     pracy chronionej.
 § 3. Skazanych, którzy nie wymagają już oddziaływania specjalistycznego, o 
     którym mowa w art. 96, przenosi się do odpowiedniego systemu wykonywania
     kary.
                                    
                                Art. 98.
W systemie zwykłym skazany może korzystać z dostępnego w zakładzie karnym
zatrudnienia, nauczania oraz zajęć kulturalno-oświatowych i sportowych.
                                    
                                Art. 99.
Ukarani karami porządkowymi oraz osoby, wobec których zastosowano środki 
przymusu skutkujące pozbawienie wolności, odbywają je według zasad przewidzianych
dla osób ukaranych karą aresztu, w pomieszczeniach do tego przeznaczonych,
oddzielnie od skazanych.
                                    
                               Art. 100.
Skazany odbywa karę we właściwym zakładzie karnym położonym, w miarę 
możliwości, najbliżej jego miejsca zamieszkania. Przeniesienie skazanego do 
innego zakładu może nastąpić tylko z uzasadnionych powodów.
                                    
                               Oddział 4
                      Prawa i obowiązki skazanego
                                    
                               Art. 101.
Skazanego po osadzeniu w zakładzie karnym należy bezzwłocznie poinformować
o przysługujących mu prawach i ciążących na nim obowiązkach, a zwłaszcza
umożliwić mu zapoznanie się z przepisami niniejszego kodeksu i regulaminu
wykonywania kary pozbawienia wolności oraz poddać odpowiednim badaniom
lekarskim i zabiegom sanitarnym.
                                    
                               Art. 102.
Skazany ma prawo w szczególności do:
       1) odpowiedniego ze względu na zachowanie zdrowia wyżywienia, 
         odzieży, warunków bytowych, pomieszczeń oraz opieki lekarskiej i 
         sanitarnej,
       2) utrzymywania więzi z rodziną i innymi osobami bliskimi,
       3) korzystania z wolności religijnej,
       4) otrzymywania związanego z zatrudnieniem wynagrodzenia oraz do 
         ubezpieczenia społecznego w zakresie przewidzianym w odrębnych
         przepisach, a także pomocy w uzyskiwaniu świadczeń inwalidzkich,
       5) kształcenia i samokształcenia oraz wykonywania twórczości własnej,
       6) korzystania z urządzeń i zajęć kulturalno-oświatowych i sportowych,
         radia, telewizji, książek i prasy,
       7) komunikowania się z obrońcą, pełnomocnikiem, właściwym kuratorem
         sądowym oraz wybranym przez siebie przedstawicielem, o 
         którym mowa w art. 42,
       8) komunikowania się z podmiotami, o których mowa w art. 38 § 1,
       9) zapoznawania się z opiniami, sporządzonymi przez administrację 
         zakładu karnego, stanowiącymi podstawę podejmowanych wobec 
         niego decyzji,
      10) składania wniosków, skarg i próśb organowi właściwemu do ich 
         rozpatrzenia oraz przedstawiania ich, w nieobecności innych osób, 
         administracji zakładu karnego, kierownikom jednostek organizacyjnych
         Służby Więziennej, sędziemu penitencjarnemu, prokuratorowi
         i Rzecznikowi Praw Obywatelskich,
       11) prowadzenia korespondencji, bez jej cenzurowania, z organami 
         państwowymi i samorządowymi oraz Rzecznikiem Praw Obywatelskich.
                                    
                               Art. 103.
 § 1. Skazani, ich obrońcy i pełnomocnicy oraz właściwe organizacje pozarządowe
     mają prawo kierować skargi do organów powołanych na podstawie
     ratyfikowanych przez Rzeczpospolitą Polską umów międzynarodowych
     dotyczących ochrony praw człowieka. Korespondencja, w tych 
     sprawach, osób pozbawionych wolności, powinna być bezzwłocznie 
     przekazywana do adresata i nie podlega cenzurze.
 § 2. Przepis art. 8 § 3 stosuje się odpowiednio.
                                    
                               Art. 104.
Korzystanie przez skazanego z przysługujących mu praw powinno następować 
w sposób nie naruszający praw innych osób oraz nie zakłócający ustalonego w 
zakładzie karnym porządku.
                                    
                               Art. 105.
 § 1. Skazanemu należy umożliwiać utrzymywanie więzi przede wszystkim z 
     rodziną i innymi osobami bliskimi, przez widzenia, korespondencję, 
     rozmowy telefoniczne, paczki i przekazy pieniężne, a w uzasadnionych 
     wypadkach, za zgodą dyrektora zakładu karnego, również przez inne 
     środki łączności oraz ułatwiać utrzymywanie kontaktów z podmiotami o 
     których mowa w art. 38 § 1.
 § 2. Skazany cudzoziemiec może prowadzić korespondencję z właściwym 
     urzędem konsularnym, a w razie braku takiego urzędu - z właściwym 
     przedstawicielstwem dyplomatycznym oraz korzystać z widzeń z urzędnikiem
     konsularnym lub wykonującym funkcje konsularne pracownikiem
     przedstawicielstwa dyplomatycznego.
 § 3. Zakres i sposób kontaktów, o których mowa w § 1 i 2, w szczególności 
     nadzór nad widzeniami i korespondencją, są uzależnione od rodzaju i 
     typu zakładu karnego, w którym skazany odbywa karę, a także od wymogów
     indywidualnego oddziaływania.
 § 4. Dyrektor zakładu karnego podejmuje decyzje dotyczące zatrzymania 
     lub cenzurowania korespondencji, jeżeli wymagają tego względy bezpieczeństwa
     zakładu, informując o tym sędziego penitencjarnego oraz skazanego.
                                    
                               Art. 106.
 § 1. Skazany ma prawo do wykonywania praktyk religijnych i korzystania z 
     posług religijnych oraz bezpośredniego uczestniczenia w nabożeństwach 
     odprawianych w zakładzie karnym w dni świąteczne i słuchania nabożeństw
     transmitowanych przez środki masowego przekazu, a także do 
     posiadania niezbędnych w tym celu książek, pism i przedmiotów.
 § 2. Skazany ma prawo do uczestniczenia w prowadzonym w zakładzie karnym
     nauczaniu religii, brania udziału w działalności charytatywnej i społecznej
     kościoła lub innego związku wyznaniowego, a także do spotkań 
     indywidualnych z duchownym kościoła lub innego związku wyznaniowego,
     do którego należy; duchowni ci mogą odwiedzać skazanych w pomieszczeniach,
     w których przebywają.
 § 3. Korzystanie z wolności religijnej nie może naruszać zasad tolerancji ani 
     zakłócać ustalonego porządku w zakładzie karnym.
 § 4. Minister Sprawiedliwości, po zasięgnięciu opinii odpowiednich władz 
     duchownych kościołów i innych związków wyznaniowych, określa, w 
     drodze rozporządzenia, szczegółowe zasady wykonywania praktyk religijnych
     i korzystania z posług religijnych w zakładach karnych.
                                    
                               Art. 107.
 § 1. Skazani za przestępstwo popełnione z motywacji politycznej, religijnej 
     lub przekonań ideowych odbywają karę w oddzieleniu od skazanych za 
     inne przestępstwa; mają prawo do korzystania z własnej odzieży, bielizny
     i obuwia oraz nie podlegają obowiązkowi pracy.
 § 2. Z uprawnień, o których mowa w § 1, nie korzystają skazani za przestępstwa
     popełnione z użyciem przemocy.
                                    
                               Art. 108.
Administracja zakładu karnego ma obowiązek podejmowania odpowiednich 
działań celem zapewnienia skazanym bezpieczeństwa osobistego w czasie odbywania
kary. 
                                    
                               Art. 109.
Skazany otrzymuje trzy razy dziennie posiłki, w tym co najmniej jeden posiłek 
gorący, o odpowiedniej wartości odżywczej, z uwzględnieniem zatrudnienia, 
wieku i stanu zdrowia, a w miarę możliwości także wymogów religijnych i kulturowych
oraz napój do zaspokajania pragnienia. Dzienna norma żywieniowa 
dla skazanego powinna zawierać nie mniej niż 2600 kcal, a dla młodocianego 
nie mniej niż 3200 kcal. Skazany, którego stan zdrowia tego wymaga, otrzymuje
wyżywienie według wskazań lekarza.
                                    
                               Art. 110.
Powierzchnia celi mieszkalnej, przypadająca na skazanego wynosi nie mniej 
niż 3 m{2}. Cele wyposaża się w odpowiedni sprzęt zapewniający skazanemu 
osobne miejsce do spania, odpowiednie warunki higieny, dostateczny dopływ 
powietrza i odpowiednią do pory roku temperaturę, według norm określonych 
dla pomieszczeń mieszkalnych, a także oświetlenie odpowiednie do czytania i 
wykonywania pracy.
                                    
                               Art. 111.
Skazany otrzymuje do użytku, z zakładu karnego, odpowiednią do pory roku 
odzież, bieliznę oraz obuwie, o ile nie korzysta z własnych. Skazanemu zapewnia
się warunki niezbędne do utrzymania higieny osobistej, w szczególności 
otrzymuje on z zakładu karnego pościel oraz inne środki do utrzymania higieny
i czystości w celi.
                                    
                               Art. 112.
Skazany korzysta z niezbędnego dla zdrowia wypoczynku, w szczególności z 
prawa do co najmniej godzinnego spaceru i 8-godzinnego czasu przeznaczonego
na sen w ciągu doby.
                               Art. 113.
 § 1. Skazany może dysponować posiadanymi w zakładzie karnym przedmiotami
     wartościowymi i środkami pieniężnymi pozostałymi po wywiązaniu 
     się z ciążących na nim zobowiązań objętych egzekucją. 
 § 2. Minister Sprawiedliwości określa, w drodze rozporządzenia, szczegółowe
     zasady dysponowania przez skazanych posiadanymi przedmiotami 
     wartościowymi i środkami pieniężnymi oraz wysokość otrzymywanych 
     kwot pieniężnych wolnych od egzekucji.
                                    
                               Art. 114.
Skazanemu, który nie ma możliwości zarobkowania oraz nie posiada niezbędnych
środków materialnych, dyrektor zakładu karnego może przyznać miesięczną
zapomogę w wysokości do 1/10 przeciętnego miesięcznego wynagrodzenia 
pracowników.
                                    
                               Art. 115.
 § 1. Skazanym zapewnia się bezpłatną opiekę lekarską oraz bezpłatne zaopatrzenie
     w leki, środki opatrunkowe, a w szczególnie uzasadnionych 
     wypadkach w niezbędne protezy.
 § 2. W szczególnie uzasadnionych wypadkach można zezwolić na leczenie 
     skazanego, na jego koszt, przez wybranego przez niego lekarza, jak również
     na korzystanie z dodatkowych leków i innych środków medycznych.
                                    
                               Art. 116.
Skazany ma obowiązek przestrzegania przepisów, określających zasady i tryb 
wykonywania kary, ustalonego w zakładzie karnym porządku oraz wykonywania
poleceń przełożonych i innych osób uprawnionych, a w szczególności:
       1) poprawnego zachowania się,
       2) przestrzegania higieny osobistej i czystości pomieszczeń, w których 
         przebywa,
       3) poddania się - niezależnie od obowiązków określonych w przepisach
         o zwalczaniu chorób zakaźnych, wenerycznych i gruźlicy, alkoholizmu
         i narkomanii - przewidzianym przepisami badaniom, 
         leczeniu, zabiegom lekarskim, sanitarnym oraz rehabilitacji,
       4) wykonywania pracy, jeżeli przepisy szczególne, także wynikające z 
         prawa międzynarodowego, nie przewidują zwolnienia od tego 
         obowiązku oraz wykonywania prac porządkowych w obrębie zakładu
         karnego,
       5) dbałości o mienie zakładu karnego oraz instytucji lub podmiotu 
         gospodarczego, w którym jest zatrudniony,
       6) poddania się, w wypadkach i na zasadach określonych przepisami, 
         kontroli osobistej dokonywanej za pośrednictwem osoby tej samej 
         płci i podczas nieobecności osób płci odmiennej oraz sfotografowaniu
         dla celów identyfikacyjnych.
                                    
                               Art. 117.
Skazanego, u którego stwierdzono uzależnienie od alkoholu albo środków odurzających
lub psychotropowych, obejmuje się za jego zgodą odpowiednim leczeniem
i rehabilitacją; w razie jej braku - o stosowaniu leczenia lub rehabilitacji
orzeka sąd penitencjarny.
                                    
                               Art. 118.
 § 1. W wypadku gdy życiu skazanego grozi poważne niebezpieczeństwo, 
     stwierdzone orzeczeniem komisji lekarskiej, można dokonać koniecznego
     zabiegu lekarskiego, nie wyłączając chirurgicznego, nawet mimo 
     sprzeciwu skazanego.
 § 2. W wypadku sprzeciwu skazanego, o dokonaniu zabiegu orzeka sąd penitencjarny.
 § 3. W nagłym wypadku, jeżeli zachodzi bezpośrednie niebezpieczeństwo 
     śmierci skazanego, o konieczności zabiegu decyduje lekarz.
                                    
                               Art. 119.
 § 1. Skazany, który w celu wymuszenia określonej decyzji lub postępowania 
     organu wykonawczego lub uchylenia się od ciążącego na nim obowiązku
     powoduje u siebie uszkodzenie ciała lub rozstrój zdrowia, niezależnie
     od odpowiedzialności dyscyplinarnej, może być obciążony w całości 
     lub w części kosztami związanymi z leczeniem.
 § 2. O obciążeniu kosztami, o których mowa w § 1, orzeka sąd penitencjarny.
                                    
                               Art. 120.
 § 1. W razie wyrządzenia przez skazanego z jego winy szkody w mieniu zakładu
     karnego, nie przekraczającej dwukrotnej wysokości przeciętnego 
     miesięcznego wynagrodzenia pracowników, dyrektor tego zakładu może 
     wydać orzeczenie o obowiązku skazanego naprawienia tej szkody przez 
     zapłatę odpowiedniej kwoty pieniężnej; orzeczenie wraz z uzasadnieniem
     doręcza się zainteresowanemu.
 § 2. Skazanemu przysługuje, w terminie 30 dni od otrzymania orzeczenia 
     dyrektora, powództwo o ustalenie, że należność nie istnieje w całości 
     lub w części.
 § 3. Ściągnięcie należności następuje w trybie przewidzianym w przepisach o 
     postępowaniu egzekucyjnym w administracji.
                                    
                               Oddział 5
                              Zatrudnienie
                                    
                               Art. 121.
 § 1. Skazanemu zapewnia się w miarę możliwości świadczenie pracy. Skazanego
     zatrudnia się na podstawie skierowania do pracy, umowy o pracę 
     lub na innej podstawie prawnej albo umożliwia się skazanemu wykonywanie
     pracy zarobkowej na własny rachunek.
 § 2. Skazany może podjąć zatrudnienie na podstawie umowy o pracę lub 
     wykonywać pracę zarobkową na własny rachunek, za zgodą i na warunkach
     określonych przez dyrektora zakładu karnego.
 § 3. Zdolność skazanego do pracy oraz w miarę potrzeby rodzaj, warunki i 
     czas pracy, określa lekarz.
 § 4. Z obowiązku pracy można zwolnić skazanego kształcącego się lub z innych
     ważnych przyczyn.
 § 5. W stosunku do skazanych pracujących stosuje się przepisy prawa pracy 
     w zakresie czasu pracy oraz bezpieczeństwa i higieny pracy.
 § 6. Skazany na karę dożywotniego pozbawienia wolności może wykonywać 
     pracę wyłącznie na terenie zakładu karnego.
                                    
                               Art. 122.
 § 1. Przy kierowaniu do pracy uwzględnia się w miarę możliwości zawód, 
     wykształcenie, zainteresowania i potrzeby osobiste skazanego.
 § 2. Pracę zapewnia się przede wszystkim skazanym zobowiązanym do 
     świadczeń alimentacyjnych, a także mającym szczególnie trudną sytuację
     materialną, osobistą lub rodzinną.
                                    
                               Art. 123.
 § 1. Praca skazanego jest odpłatna, z zastrzeżeniem § 3 i 4. Wynagrodzenie 
     za pracę ustala się w umowie zawieranej przez dyrektora zakładu karnego
     lub przez skazanego. Wynagrodzenie przysługujące skazanemu nie 
     może być niższe od najniższego wynagrodzenia pracowników określonego
     na podstawie Kodeksu pracy.
 § 2. Za prace porządkowe oraz pomocnicze wykonywane na rzecz zakładu 
     karnego lub za prace porządkowe na rzecz samorządu terytorialnego, w 
     wymiarze nie przekraczającym 60 godzin miesięcznie, wynagrodzenie 
     skazanemu nie przysługuje.
 § 3. Skazanemu, za jego pisemną zgodą, można zezwolić na nieodpłatne zatrudnienie
     przy pracach publicznych na rzecz organów samorządu terytorialnego
     oraz przy pracach wykonywanych na cele charytatywne, a 
     także przy pracach porządkowych i pomocniczych wykonywanych na 
     rzecz zakładu karnego; nie dotyczy to pracy wykonywanej przez skazanego
     na podstawie przepisów prawa pracy.
 § 4. Za wykonywane prace nieodpłatne mogą być skazanemu przyznawane 
     nagrody.
                                    
                               Art. 124.
 § 1. Skazanemu zatrudnionemu odpłatnie na innej podstawie niż stosunek 
     pracy, z wyjątkiem umów cywilnoprawnych, przysługuje po roku nieprzerwanej
     pracy, w czasie odbywania kary pozbawienia wolności, zwolnienie
     od pracy przez okres 14 dni roboczych, z zachowaniem prawa 
     do wynagrodzenia, a skazanemu pracującemu na tej podstawie nieodpłatnie
     - 14 dni zwolnienia od pracy, bez prawa do wynagrodzenia.
 § 2. Wymiar urlopu wypoczynkowego przysługującego skazanemu zatrudnionemu
     na podstawie umowy o pracę wynosi 18 dni roboczych.
                                    
                               Art. 125.
 § 1. Z wynagrodzenia za pracę lub dochodu, o którym mowa w § 4, potrąca 
     się 10% na cele pomocy określonej w art. 43; z pozostałej części wynagrodzenia
     za pracę przypada skazanemu 50%, a resztę przekazuje się 
     do budżetu państwa.
 § 2. Skazanemu, na którym ciąży obowiązek alimentacyjny można podwyższyć
     przypadającą mu część wynagrodzenia za pracę do 75%, jeżeli 
     osoba uprawniona znajduje się w trudnej sytuacji materialnej. Podwyższoną
     część wynagrodzenia przekazuje się osobom uprawnionym do 
     alimentacji.
 § 3. Skazany otrzymuje w całości, bez potrąceń, o których mowa w § 1, dodatki
     za pracę uciążliwą, niebezpieczną lub szkodliwą dla zdrowia, nagrody
     regulaminowe i przysługujące mu z tytułu zatrudnienia, premie za 
     oszczędność surowca, wynagrodzenie za racjonalizatorstwo i wynalazczość
     oraz wynagrodzenie za pracę wykonywaną ponad określoną normę
     pracy lub normę czasu pracy.
 § 4. Skazanemu wykonującemu pracę zarobkową na rachunek własny przypada
     75% dochodu pozostałego po potrąceniu, o którym mowa w § 1, 
     a resztę przekazuje się do budżetu państwa.
 § 5. Z części wynagrodzenia za pracę lub dochodu, o którym mowa w § 4, 
     przysługującej skazanemu wolne jest w każdym czasie od egzekucji i 
     potrąceń 60%.
                                    
                               Art. 126.
 § 1. Z wynagrodzenia za pracę, wpłat na rzecz skazanego lub z innych źródeł
     gromadzi się fundusz, przekazywany skazanemu w chwili zwolnienia 
     z zakładu karnego, przeznaczony na przejazd do miejsca zamieszkania i 
     na utrzymanie, do wysokości jednego przeciętnego miesięcznego wynagrodzenia
     pracowników; z funduszu tego nie prowadzi się egzekucji.
 § 2. Minister Sprawiedliwości określa, w drodze rozporządzenia, szczegółowe
     zasady i sposób gromadzenia funduszu, o którym mowa w § 1.
                                    
                               Art. 127.
Okresy pracy, za którą przysługuje wynagrodzenie,wykonywanej przez skazanego
w czasie odbywania kary pozbawienia wolności, z wyjątkiem prac, o których
mowa w art. 123 § 2 i 3, są okresami składkowymi na zasadach określonych
w przepisach o zaopatrzeniu emerytalnym pracowników i ich rodzin.
                                    
                               Art. 128.
 § 1. Okresy wykonywania przez skazanego odpłatnego zatrudnienia, z wyłączeniem
     pracy wykonywanej na podstawie umów cywilnoprawnych, wlicza
     się do okresu pracy, od którego zależą uprawnienia pracownicze, z 
     zastrzeżeniem § 2 i 3.
 § 2. Przepisu § 1 nie stosuje się, jeżeli w myśl przepisu prawa lub postanowienia
     układu zbiorowego pracy, do stażu pracy wlicza się tylko okresy 
     zatrudnienia w danym zakładzie pracy, w określonej branży albo okresy 
     pracy na określonych stanowiskach lub pracy wykonywanej w szczególnych
     warunkach.
 § 3. Okresu pracy, o którym mowa w § 1, nie wlicza się do okresu pracy:
       1) od którego zależy nabycie prawa do urlopu wypoczynkowego lub 
         innego świadczenia przysługującego z upływem roku pracy lub 
         okresu krótszego niż rok,
       2) wymaganego do zajmowania określonego stanowiska pracy.
                                    
                               Art. 129.
 § 1. Rada Ministrów może określać, w drodze rozporządzenia, zasady i tryb 
     powierzania podmiotom gospodarczym, instytucjom lub organizacjom 
     wykonywania określonych zadań w zakresie zatrudnienia i nauczania 
     skazanych oraz opieki postpenitencjarnej.
 § 2. Rada Ministrów określa, w drodze rozporządzenia, zasady i zakres 
     udzielania, jednostkom, o których mowa w § 1, zwolnień od podatków,  
     a także otrzymywania przez te jednostki zamówień na towary i usługi.
 § 3. Minister Sprawiedliwości w porozumieniu z Ministrem Pracy i Polityki 
     Socjalnej, może określać, w drodze rozporządzenia, szczegółowe zasady 
     zatrudniania skazanych.
                                    
                               Oddział 6
                               Nauczanie
                                    
                               Art. 130.
 § 1. W zakładach karnych prowadzi się nauczanie obowiązkowe w zakresie 
     szkoły podstawowej, a także nauczanie w zakresie ponadpodstawowym i 
     na kursach zawodowych.
 § 2. Zakład karny ma obowiązek prowadzenia nauczania, stosownie do możliwości
     i uzdolnień młodocianych skazanych, o których mowa w § 3.
 § 3. Pierwszeństwo w uzyskaniu możliwości objęcia nauczaniem w zakładzie 
     karnym mają skazani, którzy nie ukończyli szkoły podstawowej lub nie 
     mają wyuczonego zawodu albo po odbyciu kary nie będą mogli go wykonywać.
 § 4. Skazanym nie posiadającym wystarczających środków pieniężnych udostępnia
     się nieodpłatnie niezbędne podręczniki i pomoce naukowe.
                                    
                               Art. 131.
 § 1. Skazani mogą za zgodą dyrektora zakładu karnego uczyć się w szkołach 
     poza obrębem zakładu karnego, jeżeli spełniają ogólnie obowiązujące 
     wymagania w oświacie publicznej, zachowują się poprawnie oraz nie 
     zagrażają porządkowi prawnemu.
 § 2. Dyrektor może zezwolić skazanemu na udział w konsultacjach i zdawanie
     egzaminów poza zakładem karnym, jeżeli spełnia on warunki wymienione
     w § 1.
 § 3. Przepisu § 2 nie stosuje się do skazanych na karę dożywotniego pozbawienia
     wolności.
                                    
                               Art. 132.
Praca w warsztatach szkolnych i praktyczna nauka zawodu jest obowiązkowa, 
jeżeli wynika z programu nauczania. Praktyczna nauka zawodu może być połączona
z pracą produkcyjną, jeżeli jest to zgodne z tym programem.
                                    
                               Art. 133.
Skazanemu wywiązującemu się z obowiązków ucznia, po roku nauki można 
udzielić 14-dniowego urlopu, jeżeli nie ma on prawa do takiego urlopu z tytułu
wykonywanej pracy, w ramach którego korzysta on z takich uprawnień i ulg, 
jakie w okresie urlopu przysługują skazanemu pracującemu.
                                    
                               Art. 134.
Minister Sprawiedliwości w porozumieniu z Ministrem Edukacji Narodowej, 
określa, w drodze rozporządzenia, szczegółowe zasady i tryb prowadzenia 
nauczania w zakładach karnych oraz zasady odpłatności za pracę skazanych w 
warsztatach szkolnych i pracę wykonywaną przez skazanych odbywających 
praktyczną naukę zawodu.
                                    
                               Oddział 7
  Działalność kulturalno-oświatowa, społeczna oraz wychowanie fizyczne
                           i zajęcia sportowe
                               Art. 135.
 § 1. W zakładach karnych stwarza się skazanym warunki odpowiedniego 
     spędzania czasu wolnego. W tym celu organizuje się zajęcia kulturalno-oświatowe,
     wychowania fizycznego i sportowe oraz pobudza aktywność
     społeczną skazanych.
 § 2. W każdym zakładzie karnym prowadzi się zwłaszcza wypożyczalnię 
     książek i prasy dla skazanych oraz stwarza możliwość korzystania z 
     urządzeń audiowizualnych w świetlicach i w celach mieszkalnych. Korzystając
     z tych urządzeń skazany nie może zakłócać ustalonego porządku
     w zakładzie.
                                    
                               Art. 136.
 § 1. Skazanym można zezwolić na tworzenie zespołów w celu prowadzenia 
     działalności kulturalnej, oświatowej, społecznej i sportowej. Z tych 
     względów można również zezwolić na nawiązywanie kontaktów oraz na 
     współdziałanie z odpowiednimi stowarzyszeniami, organizacjami i instytucjami.
     W szczególności można zezwolić na podejmowanie prac na cele
     publiczne, jak również na realizację innych społecznie uznanych celów.
 § 2. Dyrektor zakładu karnego może powołać rzeczników skazanych, w celu 
     powierzenia im zadań opiniotwórczych i konsultacyjnych.
                                    
                               Oddział 8
                             Nagrody i ulgi
                                    
                               Art. 137.
Skazanemu wyróżniającemu się dobrym zachowaniem w czasie odbywania kary 
mogą być przyznawane nagrody. Nagroda może być również przyznana skazanemu
w celu zachęcenia go do poprawy zachowania.
                                    
                               Art. 138.
 § 1. Nagrodami są w szczególności:
       1) zezwolenie na dodatkowe lub dłuższe widzenie,
       2) zezwolenie na widzenie bez osoby dozorującej,
       3) zezwolenie na widzenie w oddzielnym pomieszczeniu, bez osoby 
         dozorującej,
       4) zatarcie wszystkich lub niektórych kar dyscyplinarnych,
       5) nagroda rzeczowa lub pieniężna,
       6) podwyższenie części wynagrodzenia za pracę przypadającej skazanemu
         nie więcej niż o 50%, na okres do 3 miesięcy,
       7) zezwolenie na widzenie bez dozoru poza obrębem zakładu karnego,
         z osobą najbliższą lub osobą godną zaufania, na okres nie 
         przekraczający jednorazowo 30 godzin,
       8) zezwolenie na opuszczenie zakładu karnego bez dozoru, na okres 
         nie przekraczający jednorazowo 14 dni.
 § 2. Inne nagrody określi regulamin.
                                    
                               Art. 139.
 § 1. Nagrody wymienione w art. 138 § 1 pkt 7 lub 8 można przyznać skazanemu,
     którego postawa w czasie odbywania kary uzasadnia przypuszczenie,
     że w czasie pobytu poza zakładem karnym będzie przestrzegał 
     porządku prawnego, po odbyciu przez niego co najmniej połowy tej 
     części kary, po której mógłby być warunkowo przedterminowo zwolniony.
 § 2. Przyznanie nagród wymienionych w art. 138 § 1 pkt 7 lub 8 tymczasowo 
     aresztowanemu mającemu prawa i obowiązki skazanego odbywającego 
     karę pozbawienia wolności, wymaga zgody organu, do którego dyspozycji
     pozostaje.
 § 3. Łączna liczba nagród wymienionych w art. 138 § 1 pkt 7 nie może 
     przekroczyć 28 w roku.
 § 4. Łączny czas trwania nagród wymienionych w art. 138 § 1 pkt 8 nie może
     przekroczyć 28 dni w roku.
 § 5. Skazanemu odbywającemu karę 25 lat pozbawienia wolności, nagroda 
     wymieniona w art. 138 § 1 pkt 7 lub 8 może być przyznana po odbyciu 
     co najmniej 5 lat, a skazanemu odbywającemu karę dożywotniego pozbawienia
     wolności, po odbyciu co najmniej 15 lat kary.
 § 6. Przyznanie nagrody wymienionej w art. 138 § 1 pkt 7 lub 8 skazanemu 
     odbywającemu karę 25 lat pozbawienia wolności albo karę dożywotniego
     pozbawienia wolności, w zakładzie karnym typu zamkniętego, wymaga
     zgody sędziego penitencjarnego.
 § 7. Nagrody wymienione w art. 138 § 1 pkt 7 lub 8 dyrektor zakładu karnego
     przyznaje z urzędu lub na pisemny wniosek przełożonego skazanego.
     Inne nagrody może przyznawać również osoba upoważniona 
     przez dyrektora zakładu karnego.
                                    
                               Art. 140.
 § 1. W razie korzystania przez skazanego z nagród wymienionych w art. 138 
     § 1 pkt 7 lub 8 albo z zezwolenia, o którym mowa w art. 141 § 4, ma 
     on obowiązek bezzwłocznego zgłoszenia się do jednostki Policji właściwej
     terytorialnie dla miejsca jego przebywania w okresie korzystania z 
     zezwolenia, w celu potwierdzenia miejsca pobytu.
 § 2. Skazany korzystający z zezwoleń, o których mowa w § 1, w każdym 
     przypadku zmiany miejsca pobytu, ma obowiązek bezzwłocznego zgłoszenia
     się do jednostki Policji właściwej terytorialnie dla nowego miejsca
     jego przebywania.
 § 3. Dyrektor zakładu karnego może zobowiązać skazanego, korzystającego 
     z zezwoleń, o których mowa w § 1, do określonego zachowania się, a 
     zwłaszcza do przebywania w określonych w zezwoleniu miejscach pobytu
     lub częstszego zgłaszania się do jednostki Policji.
 § 4. Czasu przebywania skazanego poza zakładem karnym, na podstawie 
     zezwoleń, o których mowa w § 1, nie odlicza się od okresu odbywania 
     kary, chyba że sędzia penitencjarny zarządzi inaczej w wypadku, gdy 
     skazany w tym czasie nadużył zaufania.
                                    
                               Art. 141.
 § 1. W wypadkach szczególnie uzasadnionych warunkami rodzinnymi lub 
     osobistymi skazanego nagrody mogą być stosowane jako ulgi.
 § 2. Nie przyznaje się jako ulg nagród wymienionych w art. 138 § 1 pkt 7 
     lub 8.
 § 3. Ulgi przyznaje dyrektor zakładu karnego na prośbę skazanego lub osoby
     najbliższej albo na wniosek przełożonego skazanego.
 § 4. W wypadkach szczególnie ważnych dla skazanego można mu zezwolić 
     na opuszczenie zakładu karnego, na czas nie przekraczający 5 dni, w 
     miarę potrzeby w asyście funkcjonariusza Służby Więziennej lub innej 
     osoby godnej zaufania. W stosunku do osadzonych w zakładzie karnym 
     typu zamkniętego zezwolenia tego udziela sędzia penitencjarny, a w 
     wypadkach nie cierpiących zwłoki dyrektor zakładu karnego.
                                    
                               Oddział 9
                           Kary dyscyplinarne
                                    
                               Art. 142.
 § 1. Skazany podlega odpowiedzialności dyscyplinarnej za zawinione naruszenie
     nakazów lub zakazów wynikających z ustawy, regulaminu lub innych
     przepisów wydanych na jej podstawie albo ustalonego w zakładzie 
     karnym lub miejscu pracy porządku, zwane dalej "przekroczeniem".
 § 2. Jeżeli przekroczenie zawiera znamiona wykroczenia skazany podlega 
     odpowiedzialności dyscyplinarnej, chyba że wykroczenie popełnione zostało
     w czasie pobytu poza obrębem zakładu karnego.
                                    
                               Art. 143.
 § 1. Karami dyscyplinarnymi są:
       1) nagana,
       2) pozbawienie wszystkich lub niektórych nie wykorzystanych przez 
         skazanego nagród lub ulg albo zawieszenie ich wykonania, na 
         okres do 3 miesięcy,
       3) pozbawienie korzystania z udziału w niektórych zajęciach kulturalno-oświatowych
         lub sportowych, z wyjątkiem korzystania z książek
         i prasy, na okres do 3 miesięcy,
       4) pozbawienie możliwości otrzymania paczek żywnościowych, na 
         okres do 3 miesięcy,
       5) pozbawienie lub ograniczenie możliwości dokonywania zakupów 
         artykułów żywnościowych lub wyrobów tytoniowych, na okres do 3 
         miesięcy,
       6) udzielanie widzeń w sposób uniemożliwiający bezpośredni kontakt 
         z osobą odwiedzającą, na okres do 3 miesięcy,
       7) obniżenie przypadającej skazanemu części wynagrodzenia za pracę,
         nie więcej niż o 25%, na okres do 3 miesięcy,
       8) umieszczenie w celi izolacyjnej, na okres do 28 dni.
 § 2. Kar dyscyplinarnych wymienionych w § 1 pkt 4, 5 lub 8 nie stosuje się 
     wobec kobiet ciężarnych, karmiących lub sprawujących opiekę nad własnymi
     dziećmi w domach matki i dziecka.
 § 3. Kara dyscyplinarna określona w § 1 pkt 8 polega na osadzeniu skazanego
     pojedynczo w celi, w warunkach uniemożliwiających kontakt z innymi
     skazanymi; szczegółowe warunki osadzenia określi regulamin.
                                    
                               Art. 144.
 § 1. Kary dyscyplinarne określone w art. 143 § 1 pkt 4-8 wymierza dyrektor 
     zakładu karnego, a inne kary również osoba przez niego upoważniona.
 § 2. Kary dyscyplinarne wymierza się z urzędu lub na pisemny wniosek 
     przełożonego skazanego.
                                    
                               Art. 145.
 § 1. Wymierzając karę dyscyplinarną uwzględnia się stopień zawinienia i zasady
     indywidualizacji, mając w szczególności na względzie rodzaj i okoliczności
     czynu, stosunek do popełnionego przekroczenia, dotychczasową
     postawę, cechy osobowości i stan zdrowia skazanego oraz cele wychowawcze.
 § 2. Przed wymierzeniem kary dyscyplinarnej wysłuchuje się obwinionego, 
     zapoznaje się z opinią wychowawcy, a jeżeli zachodzi potrzeba - również
     składającego wniosek o ukaranie oraz z opiniami innych osób, a 
     także z zeznaniami świadków. Postępowanie może odbywać się w obecności
     innych skazanych, jeżeli przemawiają za tym względy wychowawcze.
 § 3. Przed wymierzeniem kary dyscyplinarnej określonej w art. 143 § 1 pkt 8 
     zasięga się opinii lekarza lub psychologa. Wymierzenie tej kary w wymiarze
     powyżej 14 dni wymaga zgody sędziego penitencjarnego.
                                    
                               Art. 146.
 § 1. Za jedno przekroczenie wymierza się tylko jedną karę dyscyplinarną. W 
     wypadku, gdy skazany popełnił więcej przekroczeń zanim został ukarany
     za którekolwiek z nich, wymierza się jedną karę, odpowiednio surowszą.
 § 2. Ponowne wymierzenie kary dyscyplinarnej nie może nastąpić w taki 
     sposób, aby była ona bezpośrednio przedłużeniem odbywania takiej 
     samej kary, chyba że łączny okres trwania wymierzonych kar nie przekracza
     przewidzianej granicy czasu trwania tej kary.
 § 3. W wypadkach uzasadnionych względami wychowawczymi można odstąpić
     od ukarania dyscyplinarnego, wykonanie wymierzonej kary zawiesić 
     na okres do 3 miesięcy, zamienić ją na inną mniej dolegliwą lub karę 
     darować. Po upływie okresu zawieszenia wymierzoną karę uważa się za 
     wykonaną.
                                    
                               Art. 147.
 § 1. Nie można wymierzyć kary dyscyplinarnej, jeżeli od dnia powzięcia 
     przez przełożonego wiadomości o popełnieniu przekroczenia upłynęło 
     14 dni lub od dnia popełnienia przekroczenia - 30 dni. Nie można rozpocząć
     wykonywania kary dyscyplinarnej po upływie 14 dni od jej wymierzenia.
 § 2. Terminy określone w § 1 nie biegną, jeżeli skazany przebywa poza obrębem
     zakładu karnego bez zezwolenia lub w związku z leczeniem wynikłym
     z samouszkodzenia, a także w okresie zawieszenia wykonania 
     kary dyscyplinarnej.
                                    
                               Art. 148.
 § 1. Wymierzoną karę dyscyplinarną wykonuje się bezzwłocznie. Sędzia penitencjarny
     może wstrzymać wykonanie kary dyscyplinarnej na czas potrzebny
     do wyjaśnienia okoliczności uzasadniających jej wymierzenie, a 
     także uchylić karę dyscyplinarną z powodu jej niezasadności lub przekazać
     sprawę dyrektorowi zakładu karnego do ponownego rozpoznania.
 § 2. Jeżeli stan zdrowia skazanego uniemożliwia odbycie wymierzonej kary 
     dyscyplinarnej w całości lub w części, wykonywanie jej należy odroczyć 
     lub przerwać albo zamienić na taką karę dyscyplinarną, którą skazany 
     może odbyć. Decyzję w tym względzie podejmuje dyrektor zakładu karnego,
     po zasięgnięciu opinii lekarza.
 § 3. W czasie wykonywania kary dyscyplinarnej umieszczenia w celi izolacyjnej,
     lekarz lub psycholog kontroluje zdolność skazanego do odbywania 
     tej kary.
 § 4. W czasie wykonywania kary dyscyplinarnej, o której mowa w § 3, dyrektor
     zakładu karnego może w wypadkach uzasadnionych względami rodzinnymi,
     osobistymi lub wychowawczymi, zezwolić skazanemu na widzenie
     lub rozmowę telefoniczną.
                                    
                               Art. 149.
Jeżeli zostały ujawnione nowe fakty lub dowody nie znane przedtem, wskazujące
na to, iż ukarany jest niewinny, dyrektor zakładu karnego uchyla karę dyscyplinarną
i uznaje ją za niebyłą oraz podejmuje stosowną decyzję mającą na 
celu uchylenie skutków ukarania.
                                    
                               Oddział 10
        Odroczenie i przerwa wykonania kary pozbawienia wolności
                                    
                               Art. 150.
 § 1. Wykonanie kary pozbawienia wolności w wypadku choroby psychicznej 
     lub innej ciężkiej choroby uniemożliwiającej wykonywanie tej kary sąd 
     odracza do czasu ustania przeszkody.
 § 2. Za ciężką chorobę uznaje się taki stan skazanego, w którym umieszczenie
     go w zakładzie karnym może zagrażać życiu lub spowodować dla 
     jego zdrowia poważne niebezpieczeństwo.
                                    
                               Art. 151.
 § 1. Sąd może odroczyć wykonanie kary pozbawienia wolności na okres do 
     6 miesięcy, jeżeli natychmiastowe wykonanie kary pociągnęłoby dla skazanego
     lub jego rodziny zbyt ciężkie skutki, a także w razie wystąpienia 
     okoliczności, o której mowa w art. 248.
 § 2. Okres odroczenia biegnie od dnia wydania postanowienia w tym 
     przedmiocie.
 § 3. Odroczenie może być udzielone kilkakrotnie, jednakże łączny okres odroczenia
     nie może przekroczyć roku, chyba że chodzi o kobietę ciężarną
     lub w okresie 3 lat po urodzeniu dziecka i sprawowania nad nim 
     opieki.
                                    
                               Art. 152.
Jeżeli odroczenie wykonania kary nie przekraczającej 2 lat pozbawienia wolności
trwało przez okres co najmniej jednego roku - sąd może warunkowo 
zawiesić wykonanie tej kary na zasadach określonych w art. 69-75 Kodeksu 
karnego.
                                    
                               Art. 153.
 § 1. Sąd penitencjarny udziela przerwy w wykonaniu kary w wypadku określonym
     w art. 150 § 1 do czasu ustania przeszkody.
 § 2. Sąd penitencjarny może udzielić przerwy w wykonaniu kary, jeżeli 
     przemawiają za tym ważne względy zdrowotne, rodzinne lub osobiste. 
     Sądem penitencjarnym właściwym miejscowo do udzielania dalszych 
     przerw jest sąd, który udzielił pierwszej przerwy. Przepis art. 151 § 3 
     stosuje się odpowiednio.
 § 3. Nie można udzielić przerwy przed upływem roku od dnia ukończenia 
     poprzedniej przerwy i powrotu po niej do zakładu karnego, chyba że 
     zachodzi wypadek choroby psychicznej lub innej ciężkiej choroby skazanego
     albo inny wypadek losowy.
 § 4. Udzielając przerwy w wykonaniu kary, sąd może zobowiązać skazanego 
     do utrzymywania w okresie tej przerwy kontaktu z sądowym kuratorem 
     zawodowym w miejscu pobytu, nie zmieniania bez jego zgody miejsca 
     pobytu, podjęcia starań o znalezienie pracy zarobkowej lub meldowania 
     się we wskazanej jednostce Policji.
                                    
                               Art. 154.
 § 1. Złożenie zażalenia na postanowienie o udzieleniu przerwy powoduje 
     wstrzymanie wykonania postanowienia do czasu jego uprawomocnienia 
     się. Postanowienie podlega jednak wykonaniu bezzwłocznie, jeżeli zostało
     wydane na wniosek prokuratora albo jeżeli prokurator oświadczył, 
     że nie sprzeciwia się udzieleniu przerwy.
 § 2. Zażalenie wniesione przez prokuratora podlega rozpoznaniu w terminie 
     14 dni.
                                    
                               Art. 155.
 § 1. Jeżeli przerwa w wykonaniu kary pozbawienia wolności trwała co najmniej
     jeden rok, a skazany odbył co najmniej 6 miesięcy kary - sąd penitencjarny
     może warunkowo zwolnić skazanego z odbycia reszty kary 
     na zasadach określonych w art. 77 i art. 78 § 1 i 2 Kodeksu karnego, 
     przy czym zwolnienie może nastąpić w każdym czasie, bez ograniczeń 
     wynikających z art. 78 i 79 Kodeksu karnego.
 § 2. Przepisu § 1 nie stosuje się jeżeli kara pozbawienia wolności została 
     orzeczona na okres powyżej 3 lat.
                                    
                               Art. 156.
 § 1. Odroczenie wykonania kary sąd może odwołać w razie ustania przyczyny,
     dla której zostało udzielone lub w wypadku, gdy skazany nie korzysta
     z odroczenia w celu, w jakim zostało udzielone albo rażąco narusza 
     porządek prawny.
 § 2. Przepis § 1 stosuje się odpowiednio do przerwy w wykonaniu kary z 
     tym, że odwołanie przerwy może nastąpić również z powodu niewykonywania
     obowiązków określonych w art. 153 § 4; postanowienie o odwołaniu
     przerwy wydaje sąd penitencjarny, który jej udzielił.
 § 3. Jeżeli w czasie przerwy w odbywaniu kary skazany popełnił przestępstwo,
     w związku z którym zostało zastosowane tymczasowe aresztowanie, 
     kara pozbawienia wolności, której odbywanie zostało przerwane podlega
     wykonaniu z mocy prawa.
                                    
                               Art. 157.
Odroczenie wykonania kary pozbawienia wolności wobec żołnierza sąd może 
odwołać również na wniosek właściwego dowódcy.
                                    
                               Art. 158.
Wniosek o zwolnienie od wykonania kary pozbawienia wolności, o której mowa
w art. 336 § 3 i 4 Kodeksu karnego powinien być złożony nie później, niż 
w dniu ukończenia służby przez żołnierza.
                                    
                               Oddział 11
                  Warunkowe przedterminowe zwolnienie
                                    
                               Art. 159.
Warunkowo zwolnionego sąd penitencjarny może w okresie próby oddać pod 
dozór kuratora sądowego, osoby godnej zaufania, stowarzyszenia, organizacji 
lub instytucji, do której działalności należy troska o wychowanie, zapobieganie 
demoralizacji lub pomoc skazanym oraz nałożyć na niego obowiązki określone 
w art. 72 § 1 Kodeksu karnego. Wobec skazanego, o którym mowa w art. 64 
Kodeksu karnego oraz młodocianego, który popełnił przestępstwo umyślne, a 
także wobec skazanego na karę dożywotniego pozbawienia wolności, oddanie 
pod dozór kuratora sądowego jest obowiązkowe.
                                    
                               Art. 160.
 § 1. Sąd penitencjarny odwołuje warunkowe zwolnienie, jeżeli zwolniony w 
     okresie próby popełnił przestępstwo umyślne, za które orzeczono prawomocnie
     karę pozbawienia wolności bez warunkowego zawieszenia jej 
     wykonania.
 § 2. Sąd penitencjarny może odwołać warunkowe zwolnienie, jeżeli zwolniony
     w okresie próby rażąco narusza porządek prawny, w szczególności
     popełnił inne przestępstwo lub została orzeczona kara inna niż określona
     w § 1 albo gdy uchyla się od dozoru, wykonywania nałożonych 
     obowiązków lub orzeczonych środków karnych. Przed odwołaniem warunkowego
     zwolnienia sąd penitencjarny, o ile jest to możliwe, wysłuchuje
     skazanego lub jego obrońcę.
 § 3. W razie odwołania warunkowego zwolnienia nie zalicza się na poczet 
     kary okresu spędzonego na wolności.
                                    
                               Art. 161.
 § 1. O warunkowym zwolnieniu orzeka sąd penitencjarny; posiedzenie powinno
     odbyć się w zakładzie karnym.
 § 2. Wniosek o warunkowe zwolnienie może złożyć również dyrektor zakładu
     karnego lub sądowy kurator zawodowy.
 § 3. Wniosku skazanego lub jego obrońcy złożonego przed upływem terminów
     określonych w art. 77 § 2 lub art. 78 Kodeksu karnego lub przed 
     upływem 3 miesięcy od dnia wydania postanowienia o odmowie warunkowego
     zwolnienia nie rozpoznaje się aż do upływu tego terminu lub 
     tego okresu.
                                    
                               Art. 162.
 § 1. Sąd penitencjarny powinien wysłuchać przedstawiciela administracji zakładu
     karnego, a także wysłuchać sądowego kuratora zawodowego, jeżeli
     składał wniosek o warunkowe zwolnienie.
 § 2. Zażalenie wniesione przez prokuratora podlega rozpoznaniu w terminie 
     14 dni. Przepis art. 154 § 1 stosuje się odpowiednio.
 § 3. Na postanowienie odmawiające udzielenia warunkowego zwolnienia 
     przysługuje zażalenie dyrektorowi zakładu karnego lub sądowemu kuratorowi
     zawodowemu, jeżeli składali wniosek o warunkowe zwolnienie.
                                    
                               Art. 163.
 § 1. W sprawach związanych z wykonaniem orzeczenia o warunkowym zwolnieniu
     oraz w sprawie odwołania warunkowego zwolnienia, właściwy 
     jest sąd penitencjarny, który udzielił zwolnienia, a jeżeli zwolniony pozostaje
     pod dozorem - sąd penitencjarny, w którego okręgu dozór jest 
     wykonywany.
 § 2. Sąd penitencjarny może, w granicach przewidzianych w art. 80 § 1 i 2 
     Kodeksu karnego zmienić okres próby. Sąd może również w okresie 
     próby ustanawiać, rozszerzać lub zmieniać obowiązki wymienione w art. 
     72 § 1 Kodeksu karnego albo od wykonania nałożonych obowiązków 
     zwolnić, jak również oddać skazanego pod dozór lub od dozoru zwolnić.
 § 3. Sądowy kurator zawodowy może złożyć wniosek o oddanie pod dozór, 
     jak również wniosek o zmianę okresu próby, ustanowienie, rozszerzenie 
     lub zmianę obowiązków, o których mowa w art. 72 § 1 Kodeksu karnego.
     Sądowy kurator zawodowy może też złożyć wniosek o zwolnienie od 
     wykonywania tych obowiązków albo o zwolnienie od dozoru, a także o 
     odwołanie warunkowego zwolnienia.
 § 4. W okresie próby kurator sądowy, osoba, stowarzyszenie, organizacja lub 
     instytucja, pod której dozór oddano zwolnionego, informuje sąd o jego 
     zachowaniu, w szczególności o tym, czy wykonuje on nałożone obowiązki
     i przestrzega porządku prawnego.
                                    
                               Oddział 12
 Zwalnianie skazanych z zakładów karnych i warunki udzielania im pomocy
                                    
                               Art. 164.
 § 1. Okres do 6 miesięcy przed przewidywanym warunkowym zwolnieniem 
     lub przed wykonaniem kary stanowi, w miarę potrzeby, czas niezbędny 
     na przygotowanie skazanego do życia po zwolnieniu, zwłaszcza dla nawiązania
     kontaktu z kuratorem sądowym lub podmiotami, o których 
     mowa w art. 38 § 1. Okres ten ustala, za zgodą skazanego, komisja penitencjarna.
 § 2. Okres, o którym mowa w § 1, może również wyznaczyć sąd penitencjarny
     w postanowieniu o udzieleniu lub odmowie warunkowego zwolnienia,
     jeżeli uzna to za niezbędne.
                                    
                               Art. 165.
 § 1. W okresie, o którym mowa w art. 164, skazany powinien w miarę możliwości
     odbywać karę w zakładzie karnym położonym najbliżej przyszłego
     miejsca zamieszkania.
 § 2. Skazanemu można zezwolić na dysponowanie pieniędzmi poza obrębem
     zakładu karnego oraz na opuszczanie tego zakładu, łącznie na 
     czas do 14 dni, zwłaszcza w celu podejmowania starań o uzyskanie po 
     zwolnieniu odpowiednich możliwości zamieszkania i pracy.
 § 3. Kurator sądowy lub podmioty, o których mowa w art. 38 § 1, ustalają 
     ze skazanym zakres niezbędnej pomocy w społecznej readaptacji i sposób
     jej udzielenia.
 § 4. Jeżeli skazany nie posiada dokumentu tożsamości, administracja zakładu
     karnego podejmuje czynności niezbędne do otrzymania przez niego 
     takiego dokumentu. Skazany ma obowiązek współdziałania w tym zakresie.
                                    
                               Art. 166.
 § 1. Zwalnianym skazanym mającym trudności w znalezieniu zatrudnienia, 
     zakwaterowania oraz otrzymania niezbędnej pomocy lekarskiej, właściwe
     organy lub instytucje udzielają niezbędnej doraźnej pomocy.
 § 2. Administracja zakładu karnego zwalniając skazanego udziela mu stosownych
     informacji o możliwościach uzyskania niezbędnej pomocy.
 § 3. Skazani zwalniani z zakładów karnych, którzy nie dysponują wystarczającymi
     środkami własnymi, otrzymują w chwili zwolnienia kwotę w wysokości
     do 1/3 przeciętnego miesięcznego wynagrodzenia pracowników 
     lub jej odpowiedni ekwiwalent.
                                    
                               Art. 167.
 § 1. Skazany, przed zwolnieniem z zakładu karnego, ma prawo zwrócić się 
     do sądu penitencjarnego z wnioskiem o zastosowanie względem niego 
     dozoru sądowego kuratora zawodowego, zwłaszcza jeśli oczekujące go 
     warunki życia po zwolnieniu z zakładu karnego mogą mu utrudniać 
     społeczną readaptację.
 § 2. Oddając skazanego pod dozór sądowego kuratora zawodowego sąd penitencjarny
     może za zgodą skazanego nałożyć na niego obowiązki, o 
     których mowa w art. 72 § 1 Kodeksu karnego.
 § 3. Skazanemu oddanemu pod dozór i wypełniającemu nałożone na niego 
     obowiązki zapewnia się w miarę możliwości tymczasowe zakwaterowanie
     i udziela pomocy w otrzymaniu zatrudnienia w miejscach oraz instytucjach
     wskazanych przez sądowego kuratora zawodowego.
 § 4. Czas trwania dozoru, o którym mowa w § 1, nie może przekraczać 2 
     lat.
                                    
                               Art. 168.
Jeżeli termin zwolnienia skazanego odbywającego karę przypada na dzień 
ustawowo wolny od pracy, zwolnienie to następuje w dniu poprzedzającym ten 
termin.
                                    
                              Rozdział XI
 Wykonywanie dozoru, warunkowego umorzenia postępowania i warunkowego 
                       zawieszenia wykonania kary
                               Oddział 1
                                 Dozór
                               Art. 169.
 § 1. Skazany, na którego nałożono obowiązki, a także oddany pod dozór, 
     obowiązany jest przestrzegać obowiązków ustanowionych przez sąd na 
     okres próby lub związanych z dozorem.
 § 2. Skazany oddany pod dozór obowiązany jest bezzwłocznie, a najpóźniej 
     w ciągu 7 dni od powzięcia wiadomości o oddaniu go pod dozór, zgłosić 
     się do kuratora sądowego tego sądu rejonowego, w okręgu którego dozór
     ma być wykonywany.
 § 3. Skazany obowiązany jest stawić się na wezwanie sądu lub kuratora sądowego
     i udzielać wyjaśnień co do przebiegu dozoru i wykonywania nałożonych
     na niego obowiązków, umożliwić kuratorowi wejście do mieszkania
     oraz informować go o zmianie miejsca zatrudnienia, zamieszkania
     lub pobytu.
 § 4. Dozór wykonuje się w miejscu zamieszkania lub pobytu skazanego, jeżeli
     ustawa nie stanowi inaczej.
                                    
                               Art. 170.
 § 1. Sprawowanie dozoru powierza się kuratorowi sądowemu tego sądu rejonowego,
     w okręgu którego środek ten jest lub ma być wykonywany.
 § 2. Sprawowanie dozoru może być powierzone także stowarzyszeniu, organizacji
     lub instytucji, do których działalności należy troska o wychowanie,
     zapobieganie demoralizacji lub pomoc skazanym albo osobie godnej
     zaufania; powierzenie dozoru następuje na ich wniosek lub za ich 
     zgodą.
                                    
                               Art. 171.
 § 1. Kuratorami sądowymi są kuratorzy zawodowi i społeczni.
 § 2. Zadaniem kuratora sądowego, a także innych osób, stowarzyszeń, organizacji
     i instytucji wykonujących dozór jest pomoc w readaptacji społecznej
     skazanego. Kontrola ścisłego wykonywania przez skazanego nałożonych
     na niego obowiązków i poleceń ma na celu wychowawcze oddziaływanie
     i zapobieganie powrotowi do przestępstwa.
                                    
                               Art. 172.
 § 1. Kurator sądowy, któremu powierzono dozór nad skazanym, powinien 
     nawiązać z nim bezzwłocznie kontakt i poinformować go o jego obowiązkach
     i uprawnieniach.
 § 2. Kurator sądowy obowiązany jest do składania sądowi okresowych sprawozdań
     z przebiegu dozoru, w szczególności ma obowiązek bezzwłocznego
     powiadomienia sądu o popełnieniu przez skazanego przestępstwa 
     lub o innym rażącym naruszeniu przez niego porządku prawnego.
                                    
                               Art. 173.
 § 1. Sądowy kurator zawodowy organizuje i prowadzi działania mające na 
     celu pomoc skazanemu w społecznej readaptacji oraz kieruje pracą sądowych
     kuratorów społecznych i innych osób wykonujących dozór samodzielnie
     lub z upoważnienia stowarzyszeń, organizacji i instytucji.
 § 2. Do zakresu działania sądowego kuratora zawodowego należy w szczególności:
       1) kontrolowanie zachowania skazanego w okresie próby,
       2) składanie wniosków o zmianę okresu próby, o ustanowienie, rozszerzenie
         lub zmianę obowiązków w okresie próby, o zwolnienie 
         od wykonywania tych obowiązków albo o oddanie pod dozór lub 
         zwolnienie od dozoru,
       3) składanie wniosków o odroczenie lub o przerwę wykonania kary, 
         o warunkowe zwolnienie lub o zwolnienie od reszty kary ograniczenia
         wolności,
       4) składanie wniosków o podjęcie postępowania warunkowo umorzonego,
         o zarządzenie wykonania zawieszonej kary, o odwołanie 
         warunkowego zwolnienia, o odwołanie odroczenia lub przerwy 
         wykonania kary albo o wykonanie kary zastępczej,
       5) wykonywanie czynności związanych z organizowaniem i kontrolowaniem
         wykonania kary ograniczenia wolności,
       6) udzielanie pomocy z funduszu pomocy postpenitencjarnej,
       7) branie udziału w posiedzeniach sądu w przedmiocie wykonywania 
         środków karnych związanych z poddaniem sprawcy próbie.
                                    
                               Art. 174.
Do zakresu działania sądowego kuratora społecznego należy w szczególności:
       1) odwiedzanie osób, których dotyczy postępowanie, w miejscu ich 
         zamieszkania lub pobytu, w tym również w zakładach karnych 
         oraz kontaktowanie się z ich rodziną,
       2) żądanie niezbędnych informacji i wyjaśnień od osób znajdujących 
         się w okresie próby, objętych dozorem lub tych, na które nałożono
         obowiązki,
       3) współdziałanie z właściwymi stowarzyszeniami, organizacjami i instytucjami
         w zakresie poprawy warunków bytowych i zdrowotnych, 
         zatrudnienia i szkolenia osób, których dotyczy postępowanie wykonawcze,
       4) współdziałanie z administracją zakładów karnych w zakresie odpowiedniego
         przygotowania skazanych do zwolnienia,
       5) przeglądanie akt sądowych i sporządzanie z nich odpisów w związku
         z wykonywaniem czynności zleconych przez sąd,
       6) przeprowadzanie wywiadów środowiskowych i zbieranie niezbędnych
         informacji od organów administracji rządowej, samorządu terytorialnego,
         zakładów pracy, stowarzyszeń, organizacji i instytucji,
       7) podejmowanie innych czynności niezbędnych dla prawidłowego 
         wykonywania kar, środków karnych i środków zabezpieczających,
       8) udzielanie skazanym innej stosownej pomocy.
                                    
                               Art. 175.
 § 1. Stowarzyszenia, organizacje i instytucje, którym powierzono sprawowanie
     dozoru, obowiązane są w szczególności do:
       1) bezzwłocznego wyznaczenia przedstawiciela do wykonywania 
         czynności związanych z dozorem oraz udzielania mu pomocy w 
         prawidłowym ich wykonywaniu,
       2) utrzymywania, przez wyznaczonego przedstawiciela, niezbędnych 
         kontaktów z sądem i sądowym kuratorem zawodowym,
       3) zapewnienia aby wyznaczony przedstawiciel wykonywał prawidłowo
         powierzone mu czynności związane z dozorem oraz przedstawiał
         sądowi okresowe sprawozdania o zachowaniu się skazanego 
         w okresie próby.
 § 2. Do osoby godnej zaufania oraz przedstawiciela stowarzyszenia, organizacji
     i instytucji stosuje się odpowiednio art. 174, chyba że ustawa stanowi
     inaczej.
                                    
                               Art. 176.
Rada Ministrów określa, w drodze rozporządzenia, organizację kuratorskiej 
służby sądowej, szczegółowy zakres praw i obowiązków kuratorów sądowych, 
stowarzyszeń, organizacji, instytucji oraz osób, którym powierzono sprawowanie
dozoru, a także zasady i tryb wykonywania dozoru stosowanego w związku 
z orzeczonymi karami, środkami karnymi, zabezpieczającymi i profilaktycznymi 
oraz tryb wyznaczania przedstawicieli przez stowarzyszenia, organizacje i instytucje.
                                    
                               Oddział 2
                Warunkowe umorzenie postępowania karnego
                                    
                               Art. 177.
W sprawach związanych z wykonywaniem orzeczenia o warunkowym umorzeniu
postępowania karnego właściwy jest sąd, który w danej sprawie orzekał w 
pierwszej instancji, jednakże w stosunku do osoby oddanej pod dozór, w kwestiach
dotyczących wykonania tego środka oraz obowiązków związanych z okresem
próby właściwy jest sąd rejonowy, w którego okręgu dozór jest lub ma być 
wykonywany.
                                    
                               Oddział 3
                  Warunkowe zawieszenie wykonania kary
                                    
                               Art. 178.
 § 1. W sprawach związanych z wykonaniem orzeczenia o warunkowym zawieszeniu
     wykonania kary oraz w sprawie zarządzenia wykonania zawieszonej
     kary właściwy jest sąd, który w danej sprawie orzekał w pierwszej
     instancji, jednakże w stosunku do osoby skazanej przez sąd powszechny
     pozostającej pod dozorem właściwy jest sąd rejonowy, w którego
     okręgu dozór jest lub ma być wykonywany.
 § 2. Przed wydaniem postanowienia w przedmiocie zarządzenia wykonania 
     zawieszonej kary sąd powinien wysłuchać skazanego lub jego obrońcę.
                              Rozdział XII
                              Środki karne
                                    
                               Oddział 1
                      Pozbawienie praw publicznych
                                    
                               Art. 179.
W razie orzeczenia pozbawienia praw publicznych sąd zawiadamia:
       1) właściwy dla miejsca ostatniego zamieszkania lub pobytu skazanego
         odpowiedni organ administracji publicznej,
       2) Kancelarię Prezydenta Rzeczypospolitej Polskiej, jeżeli skazany 
         ma order, odznaczenie lub tytuł honorowy,
       3) organy i instytucje, w których skazany pełnił ostatnio funkcje objęte
         utratą,
       4) organ właściwy w sprawach powszechnego obowiązku obrony, w 
         którego ewidencji skazany figuruje.
                                    
                               Oddział 2
                                 Zakazy
                                    
                               Art. 180.
W razie orzeczenia zakazu zajmowania określonego stanowiska lub wykonywania
określonego zawodu, sąd przesyła odpis wyroku właściwemu organowi 
administracji rządowej lub samorządu terytorialnego oraz pracodawcy albo instytucji,
w której skazany zajmuje objęte zakazem stanowisko lub wykonuje objęty
zakazem zawód. Jeżeli skazany zajmuje stanowisko kierownicze lub inne 
odpowiedzialne stanowisko, sąd przesyła odpis wyroku również właściwej jednostce
nadrzędnej.
                                    
                               Art. 181.
W razie orzeczenia zakazu prowadzenia określonej działalności gospodarczej, 
sąd przesyła odpis wyroku odpowiedniemu organowi administracji rządowej 
lub samorządu terytorialnego, właściwemu dla miejsca zamieszkania skazanego 
lub dla miejsca prowadzenia działalności gospodarczej objętej zakazem.
                                    
                               Art. 182.
W razie orzeczenia zakazu prowadzenia pojazdów, sąd przesyła odpis wyroku 
odpowiedniemu organowi administracji rządowej lub samorządu terytorialnego 
właściwemu dla miejsca zamieszkania skazanego. Jeżeli skazany prowadził pojazd
wykonując pracę zarobkową, o orzeczeniu sąd zawiadamia ponadto pracodawcę,
u którego skazany jest zatrudniony.
                                    
                               Art. 183.
Jeżeli skazany, w związku z wykonywanym przez siebie zawodem lub prowadzeniem
określonej działalności gospodarczej, należy do zrzeszenia zawodowego,
stowarzyszenia, związku lub cechu albo innej organizacji gospodarczej, sąd 
zawiadamia je o orzeczeniu zakazu wykonywania zawodu lub prowadzenia 
określonej działalności gospodarczej.
                               Art. 184.
Przesyłając odpis wyroku, w którym orzeczono środek karny wymieniony w niniejszym
oddziale lub oddziale 1 albo zawiadomienie o wymierzeniu takiego 
środka, sąd podaje na podstawie treści wyroku datę początkową, od której należy
liczyć okres wykonywania tego środka.
                                    
                               Art. 185.
Pracodawcy lub instytucje wymienione w art. 180 i 181 podejmują stosowne 
decyzje i bezzwłocznie zawiadamiają o tym sąd, który w razie stwierdzenia 
nieprawidłowości nakazuje je usunąć.
                                    
                               Art. 186.
Jeżeli wobec skazanego zastosowano art. 72 § 1 Kodeksu karnego przepisy 
art. 180 i 181 stosuje się odpowiednio.
                                    
                               Oddział 3
                         Przepadek przedmiotów
                                    
                               Art. 187.
Sąd bezzwłocznie po uprawomocnieniu się wyroku przesyła jego odpis lub wyciąg
urzędowi skarbowemu właściwemu ze względu na siedzibę sądu pierwszej 
instancji, w celu wykonania środka karnego przepadku przedmiotów lub ściągnięcia
kwoty pieniężnej stanowiącej równowartość przedmiotów, których przepadku
orzec nie było można.
                                    
                               Art. 188.
 § 1. Wykonując środek karny przepadku przedmiotów, urząd skarbowy 
     przejmuje w posiadanie składniki mienia wymienione w wyroku. Przed 
     przystąpieniem do przejęcia składników mienia urząd ten nie ma obowiązku
     wcześniejszego wzywania osoby, u której się znajdują, do ich 
     wydania.
 § 2. Przejęte nieruchomości urząd skarbowy przekazuje w zarząd właściwym 
     organom administracji rządowej.
 § 3. Przejęte rzeczy ruchome, wierzytelności i inne prawa majątkowe urząd 
     skarbowy spienięża według przepisów o egzekucji świadczeń pieniężnych
     w postępowaniu egzekucyjnym w administracji.
 § 4. Przejęte przedmioty o wartości historycznej, naukowej lub artystycznej 
     spienięża się, gdy wskazane przez wojewódzkiego konserwatora zabytków
     państwowe muzeum, biblioteka lub archiwum nie wyrażą zgody na 
     ich nieodpłatne nabycie.
                                    
                               Art. 189.
Przepadek rzeczy głównej obejmuje również przynależności tej rzeczy, chyba 
że co innego wynika z orzeczenia.
                                    
                               Art. 190.
 § 1. Orzeczony środek karny przepadku przedmiotów nie narusza praw rzeczowych
     ograniczonych obciążających objęte przepadkiem składniki 
     mienia, z wyjątkiem hipoteki i prawa zastawu, które wygasają, a wierzytelności
     zabezpieczone tymi prawami podlegają zaspokojeniu do wysokości
     sumy uzyskanej ze spieniężenia składników mienia lub ich wartości,
     gdy nie zostaną spieniężone i nie podlegają zniszczeniu.
 § 2. Zaspokojenie wierzyciela, którego wierzytelność jest zabezpieczona hipoteką
     lub zastawem, jeżeli przedmiot zastawu nie podlega spieniężeniu,
     następuje po oszacowaniu nieruchomości lub przedmiotu zastawu. 
     Oszacowanie nieruchomości, według przepisów o egzekucji z nieruchomości,
     urząd skarbowy zleca komornikowi sądowemu.
                                    
                               Art. 191.
 § 1. Podstawę ujawnienia Skarbu Państwa jako właściciela nieruchomości w 
     księdze wieczystej oraz podstawę wykreślenia obciążających ją hipotek 
     stanowi orzeczenie o zastosowaniu środka karnego przepadku przedmiotów,
     które nieruchomości tej dotyczy.
 § 2. W razie wytoczenia przez osobę trzecią powództwa o zwolnienie nieruchomości
     od wykonania środka karnego przepadku przedmiotów, wpis 
     własności Skarbu Państwa do księgi wieczystej może nastąpić po prawomocnym
     oddaleniu powództwa.
                                    
                               Art. 192.
 § 1. W razie uchylenia orzeczenia o przepadku przedmiotów, darowania tego
     środka lub zwolnienia rzeczy, w wyniku wniesionego powództwa, 
     składniki mienia przejęte w trakcie wykonania środka karnego zwraca 
     się uprawnionemu. W razie niemożności zwrotu, Skarb Państwa odpowiada
     za stratę, którą poniósł uprawniony.
 § 2. Osoba, której zwraca się przedmioty objęte przepadkiem lub wypłaca 
     odszkodowanie w ramach odpowiedzialności, o której mowa w § 1, 
     obowiązana jest do zwrotu Skarbowi Państwa sum zapłaconych wierzycielom
     na podstawie art. 190 do wysokości wartości zwróconych składników
     mienia lub wypłaconego odszkodowania. Jeżeli zwrotowi podlega 
     nieruchomość, wierzytelność Skarbu Państwa zabezpiecza się przez 
     wpis hipoteki przymusowej w księdze wieczystej prowadzonej dla tej 
     nieruchomości. Podstawę wpisu stanowi postanowienie o zabezpieczeniu,
     wydane przez urząd skarbowy.
 § 3. W zakresie nie uregulowanym w niniejszej ustawie, do odpowiedzialności,
     o której mowa w § 1 stosuje się przepisy Kodeksu cywilnego.
                                    
                               Art. 193.
 § 1. Jeżeli orzeczono przepadek przedmiotów dołączonych do akt sprawy 
     lub przechowywanych w sądowej składnicy dowodów, sąd wydaje te 
     przedmioty właściwemu organowi skarbowemu.
 § 2. Jeżeli orzeczono przepadek przedmiotów zabezpieczonych i oddanych 
     na przechowanie, sąd nakaże instytucji lub osobie, której przedmioty te 
     oddano na przechowanie, aby wydała je właściwemu urzędowi skarbowemu.
                                    
                               Art. 194.
Minister Sprawiedliwości w porozumieniu z właściwymi ministrami, może ustalać,
w drodze rozporządzenia, wykaz przedmiotów, które w razie orzeczenia 
ich przepadku, przekazuje się bezpośrednio innym organom, niż organ egzekucyjny
wymieniony w art. 187.
                                    
                               Art. 195.
Jeżeli wartość przedmiotów, których przepadek orzeczono, jest nieznaczna, 
sąd pozostawia je w aktach sprawy albo zarządza ich zniszczenie. Z czynności 
zniszczenia sporządza się protokół.
                                    
                               Oddział 4
          Naprawienie szkody, nawiązka i świadczenia pieniężne
                                    
                               Art. 196.
 § 1. W razie orzeczenia obowiązku naprawienia szkody na rzecz osoby, która
     nie brała udziału w sprawie, nawiązki lub świadczenia pieniężnego, 
     sąd, z urzędu i bez pobierania jakichkolwiek opłat, przesyła tytuł egzekucyjny
     pokrzywdzonemu lub innej osobie uprawnionej.
 § 2. Przy podziale sumy uzyskanej z egzekucji - należności z tytułu obowiązku
     naprawienia szkody, nawiązki lub świadczenia pieniężnego podlegają
     zaspokojeniu w kolejności przewidzianej dla należności wierzycieli, 
     którzy prowadzili egzekucję, według przepisów Kodeksu postępowania 
     cywilnego, chyba że ze względu na rodzaj należności podlegają zaspokojeniu
     w kolejności wyższej.
                                    
                               Oddział 5
                Podanie wyroku do publicznej wiadomości
                                    
                               Art. 197.
 § 1. Sąd określa sposób podania wyroku do publicznej wiadomości, jeżeli 
     nie określono tego w wyroku.
 § 2. Na postanowienie w tym przedmiocie zażalenie przysługuje także pokrzywdzonemu,
     choćby nie był stroną w procesie.
                                    
                               Art. 198.
 § 1. W razie orzeczenia podania wyroku do publicznej wiadomości przez 
     ogłoszenie w czasopiśmie, sąd przesyła odpis wyroku lub wyciąg z wyroku,
     ze wzmianką dotyczącą prawomocności, redakcji określonego w 
     wyroku czasopisma, z poleceniem wydrukowania w jednym z najbliższych
     jego numerów.
 § 2. Redakcja czasopisma ma obowiązek zawiadomić sąd o wykonaniu polecenia,
     przesyłając jednocześnie egzemplarz, w którym zamieszczono 
     ogłoszenie; w razie nieprawidłowości sąd nakazuje je usunąć.
                                    
                               Art. 199.
 § 1. W razie orzeczenia podania wyroku do publicznej wiadomości w inny 
     sposób, sąd - zgodnie z treścią wyroku - wydaje komu należy odpowiednie
     polecenie, przesyłając jednocześnie odpis wyroku lub wyciąg z wyroku
     ze wzmianką o prawomocności.
 § 2. Ten, kto otrzymał polecenie, ma obowiązek je wykonać w czasie, miejscu
     i w sposób określony przez sąd oraz bezzwłocznie zawiadomić o tym 
     sąd, który w razie zauważenia nieprawidłowości nakazuje je usunąć.
                                    
                             Rozdział XIII
                         Środki zabezpieczające
                                    
                               Art. 200.
Środki zabezpieczające przewidziane w przepisach Kodeksu karnego wykonuje 
się w zakładach psychiatrycznych i zakładach leczenia odwykowego podległych 
Ministrowi Zdrowia i Opieki Społecznej.
                                    
                               Art. 201.
 § 1. Wykonując orzeczenie o zastosowaniu środka zabezpieczającego związanego
     z umieszczeniem w zamkniętym zakładzie psychiatrycznym lub 
     leczenia odwykowego, sąd przesyła odpis orzeczenia, wraz z poleceniem 
     doprowadzenia sprawcy, właściwemu organowi służby zdrowia, właściwej
     jednostce Policji lub właściwemu organowi wojskowemu, a odpis 
     orzeczenia i polecenie przyjęcia - kierownikowi właściwego zakładu.
 § 2. Jeżeli sprawca przebywa w zakładzie karnym albo areszcie śledczym, 
     polecenie doprowadzenia sąd przesyła dyrektorowi tego zakładu lub 
     aresztu, załączając odpis orzeczenia.
 § 3. Minister Zdrowia i Opieki Społecznej w porozumieniu z Ministrem 
     Sprawiedliwości, ustala, w drodze rozporządzenia, wykaz zakładów psychiatrycznych
     i zakładów leczenia odwykowego przeznaczonych do wykonywania
     środków zabezpieczających, określa ich pojemność, zasady 
     kierowania do nich oraz postępowania ze sprawcami w nich umieszczonymi,
     a także warunki zabezpieczenia tych zakładów.
                                    
                               Art. 202.
Sprawcę, wobec którego zastosowano środek zabezpieczający, o którym mowa 
w art. 201 § 1, poddaje się właściwemu leczeniu lub terapii.
                                    
                               Art. 203.
 § 1. Kierownik zakładu zamkniętego, w którym wykonuje się środek zabezpieczający,
     nie rzadziej niż co 6 miesięcy, zawiadamia sąd o stanie 
     zdrowia sprawcy umieszczonego w tym zakładzie i o postępach w leczeniu
     lub terapii albo zawiadamia sąd bezzwłocznie, jeżeli uzna, że w 
     związku ze zmianą stanu zdrowia sprawcy jego dalsze pozostawanie w 
     zakładzie nie jest konieczne.
 § 2. Sąd może w każdym czasie żądać opinii o stanie zdrowia i stosowanym 
     leczeniu lub terapii oraz ich wyników wobec sprawcy umieszczonego w 
     zakładzie, o którym mowa w § 1.
                                    
                               Art. 204.
Sąd, nie rzadziej niż co 6 miesięcy, a w wypadku uzyskania opinii, że dalsze 
pozostawanie sprawcy w zamkniętym zakładzie, w którym wykonuje się środek 
zabezpieczający, nie jest konieczne, bezzwłocznie orzeka w przedmiocie dalszego
stosowania tego środka. W razie potrzeby sąd zasięga opinii biegłych, 
powiadamiając o tym kierownika tego zakładu.
                                    
                               Art. 205.
Do wykonywania środków zabezpieczających, które polegają na zakazie zajmowania
określonych stanowisk, wykonywania określonego zawodu lub prowadzenia
określonej działalności gospodarczej, przepadku przedmiotów albo 
zakazie prowadzenia pojazdów, stosuje się art. 180-195.
                                    
                              Rozdział XIV
                           Należności sądowe
                                    
                               Art. 206.
 § 1. Sąd wzywa osobę zobowiązaną do uiszczenia kosztów sądowych lub 
     pieniężnej kary porządkowej do ich zapłacenia w terminie 30 dni, a w 
     razie bezskutecznego upływu tego terminu należności te ściąga się w 
     drodze egzekucji.
 § 2. W zakresie odraczania, rozkładania na raty i umarzania należności sądowych
     stosuje się odpowiednio art. 49-51, przy czym okres odroczenia 
     pieniężnej kary porządkowej nie może przekraczać 6 miesięcy.
                                    
                              Rozdział XV
                        Tymczasowe aresztowanie
                                    
                               Art. 207.
Wykonanie tymczasowego aresztowania służy realizacji celów, dla których ten 
środek zastosowano, a w szczególności zabezpieczeniu prawidłowego toku postępowania
karnego.
                                    
                               Art. 208.
 § 1. Areszty śledcze podlegają Ministrowi Sprawiedliwości.
 § 2. Tymczasowe aresztowanie wykonuje się w aresztach śledczych.
 § 3. Areszty śledcze mogą być tworzone jako samodzielne areszty lub jako 
     wyodrębnione oddziały w zakładach karnych.
 § 4. Aresztem śledczym kieruje dyrektor.
 § 5. Minister Sprawiedliwości, w drodze zarządzenia, tworzy i znosi areszty 
     śledcze.
                                    
                               Art. 209.
Do wykonywania tymczasowego aresztowania stosuje się odpowiednio przepisy 
odnoszące się do wykonywania kary pozbawienia wolności, ze zmianami wynikającymi
z przepisów niniejszego rozdziału.
                                    
                               Art. 210.
Przyjmując tymczasowo aresztowanego do aresztu śledczego należy go bezzwłocznie
poinformować o przysługujących mu prawach i ciążących na nim 
obowiązkach, a zwłaszcza umożliwić mu zapoznanie się z przepisami niniejszego
kodeksu i regulaminu wykonywania tymczasowego aresztowania oraz 
poddać odpowiednim badaniom lekarskim i zabiegom sanitarnym.
                                    
                               Art. 211.
 § 1. Po przyjęciu tymczasowo aresztowanego do aresztu śledczego bezzwłocznie
     zawiadamia się o tym organ, do którego dyspozycji tymczasowo 
     aresztowany pozostaje.
 § 2. Tymczasowo aresztowany ma prawo bezzwłocznie po osadzeniu go w 
     areszcie śledczym, zawiadomić o miejscu swojego pobytu osobę najbliższą
     albo inną osobę, stowarzyszenie, organizację lub instytucję, a także 
     swojego obrońcę. Tymczasowo aresztowany cudzoziemiec ma ponadto 
     prawo powiadomić właściwy urząd konsularny, a w razie braku takiego 
     urzędu - właściwe przedstawicielstwo dyplomatyczne.
 § 3. Tymczasowo aresztowanego zwalnia się w dniu, w którym upływa termin
     zastosowania tymczasowego aresztowania.
 § 4. Wykonanie środka zabezpieczającego wobec tymczasowo aresztowanego
     następuje po uchyleniu tymczasowego aresztowania.
                                    
                               Art. 212.
 § 1. Tymczasowo aresztowani powinni być rozmieszczani w areszcie śledczym
     w sposób zapobiegający ich wzajemnej demoralizacji. W szczególności
     należy oddzielać nie karanych od uprzednio odbywających karę 
     pozbawienia wolności oraz młodocianych od dorosłych, chyba że względy
     wychowawcze przemawiają za umieszczeniem dorosłego z młodocianym.
 § 2. Przy rozmieszczaniu tymczasowo aresztowanych, administracja aresztu 
     śledczego uwzględnia wskazania organu, do którego dyspozycji pozostają,
     mające na celu zabezpieczenie prawidłowego toku postępowania karnego
     i zapewnienie bezpieczeństwa w areszcie.
 § 3. Jeżeli zachodzi konieczność izolowania tymczasowo aresztowanych od 
     siebie, organ, do którego dyspozycji pozostają, informuje o tym dyrektora
     aresztu śledczego.
                                    
                               Art. 213.
W wypadkach określonych w Kodeksie postępowania karnego tymczasowe 
aresztowanie wykonuje się poza aresztem śledczym w zakładzie leczniczym 
wskazanym przez organ stosujący tymczasowe aresztowanie lub organ, do dyspozycji
którego tymczasowo aresztowany pozostaje. Organ ten określa również 
warunki umieszczenia tymczasowo aresztowanego we wskazanym zakładzie leczniczym.
                                    
                               Art. 214.
 § 1. Poza wyjątkami przewidzianymi w przepisach niniejszego rozdziału, tymczasowo
     aresztowany korzysta co najmniej z takich uprawnień, jakie 
     przysługują skazanemu odbywającemu karę pozbawienia wolności w systemie
     zwykłym w zakładzie karnym typu zamkniętego i nie stosuje się 
     do niego ograniczeń innych niż te, które są konieczne do zabezpieczenia
     prawidłowego toku postępowania karnego, utrzymania porządku i 
     bezpieczeństwa w areszcie śledczym oraz zapobieżenia wzajemnej demoralizacji
     tymczasowo aresztowanych.
 § 2. O użyciu środka przymusu bezpośredniego, broni lub psa służbowego 
     względem tymczasowo aresztowanego zawiadamia się bezzwłocznie organ,
     do którego dyspozycji pozostaje.
                                    
                               Art. 215.
 § 1. Tymczasowo aresztowany ma prawo do porozumiewania się z obrońcą 
     lub pełnomocnikiem będącym adwokatem podczas nieobecności innych 
     osób oraz korespondencyjnie. Jeżeli organ, do którego dyspozycji tymczasowo
     aresztowany pozostaje, zastrzeże przy widzeniu obecność swoją 
     lub osoby upoważnionej - widzenie odbywa się w sposób wskazany 
     przez ten organ.
 § 2. Tymczasowo aresztowanemu należy umożliwić przygotowanie się do 
     obrony.
                                    
                               Art. 216.
 § 1. Tymczasowo aresztowany może korzystać z własnej odzieży, bielizny i 
     obuwia, chyba że zakłóca to porządek ustalony w areszcie śledczym lub 
     sprzeciwiają się temu względy bezpieczeństwa lub względy sanitarne.
 § 2. Tymczasowo aresztowany może za zgodą organu, do którego dyspozycji 
     pozostaje oraz dyrektora aresztu korzystać z wyżywienia, środków leczniczych
     i higieny otrzymywanych spoza aresztu śledczego.
 § 3. Organ do którego dyspozycji tymczasowo aresztowany pozostaje może 
     ograniczyć lub określić sposób korzystania przez tymczasowo aresztowanego
     z uprawnień, o których mowa w § 1 i 2.
                                    
                               Art. 217.
 § 1. Tymczasowo aresztowany może uzyskać widzenie po wyrażeniu zgody 
     przez organ, do którego dyspozycji pozostaje; korespondencja tymczasowo
     aresztowanego podlega cenzurze tego organu, chyba że organ ten 
     zarządzi inaczej.
 § 2. Organ, o którym mowa w § 1, może ograniczyć lub określić sposób korzystania
     przez tymczasowo aresztowanego z prawa do kontaktowania 
     się z duchownymi świadczącymi posługi religijne lub innymi osobami, 
     jeżeli wymaga tego konieczność zapewnienia prawidłowego toku postępowania
     karnego.
                                    
                               Art. 218.
 § 1. Tymczasowo aresztowany ma obowiązek wykonywania prac porządkowych
     w obrębie aresztu śledczego; przy innych pracach może zostać zatrudniony
     tylko za jego zgodą. Zatrudnienie poza obrębem aresztu śledczego
     wymaga ponadto zezwolenia organu, do którego dyspozycji tymczasowo
     aresztowany pozostaje.
 § 2. Tymczasowo aresztowany zatrudniony odpłatnie otrzymuje 100% wynagrodzenia;
     jeżeli wykonuje pracę zarobkową na własny rachunek otrzymuje
     100% dochodu.
 § 3. Tymczasowo aresztowany może być za jego zgodą zatrudniony nieodpłatnie
     w obrębie aresztu śledczego.
                                    
                               Art. 219.
Tymczasowo aresztowany może rozporządzać posiadanymi w areszcie śledczym
pieniędzmi, przedmiotami wartościowymi i innymi przedmiotami, w tym 
wpłacać pieniądze na rachunek bankowy, chyba że organ do którego dyspozycji
pozostaje zarządzi inaczej.
                                    
                               Art. 220.
Z pieniędzy tymczasowo aresztowanego nie podlega egzekucji kwota, do wysokości
50% przeciętnego miesięcznego wynagrodzenia pracowników, niezbędna
na pokrycie kosztów przejazdu z aresztu śledczego do miejsca zamieszkania
i na utrzymanie w ciągu najbliższych dni po zwolnieniu. Przepis art. 126 
stosuje się odpowiednio.
                                    
                               Art. 221.
Tymczasowo aresztowanemu nie przyznaje się nagród; ulgi przyznaje się na 
zasadach określonych w regulaminie.
                                    
                               Art. 222.
 § 1. Tymczasowo aresztowany podlega odpowiedzialności dyscyplinarnej za 
     umyślne naruszenie nakazów lub zakazów wynikających z ustawy, regulaminu
     lub innych przepisów wydanych na jej podstawie albo ustalonego
     w areszcie śledczym porządku.
 § 2. Kary dyscyplinarne są następujące:
       1) nagana,
       2) pozbawienie korzystania z własnego wyżywienia, na okres do 14 
         dni,
       3) pozbawienie możliwości otrzymania paczek żywnościowych, na 
         okres do miesiąca,
       4) pozbawienie przyznanej ulgi,
       5) umieszczenie w celi izolacyjnej, na okres do 14 dni.
                                    
                               Art. 223.
 § 1. Tymczasowo aresztowany może być, nie wcześniej niż po upływie 14 
     dni od wydania wyroku skazującego sądu pierwszej instancji, przeniesiony
     do zakładu karnego; sąd, do którego dyspozycji tymczasowo aresztowany
     pozostaje, może postanowić inaczej.
 § 2. W stosunku do tymczasowo aresztowanego przeniesionego na podstawie
     § 1 do zakładu karnego stosuje się regulamin wykonywania tymczasowego
     aresztowania, chyba że wyraził on zgodę na stosowanie względem
     niego regulaminu wykonywania kary pozbawienia wolności.
                                    
                             CZĘŚĆ WOJSKOWA
                              Rozdział XVI
                            Przepisy ogólne
                                    
                               Art. 224.
Przepisy części ogólnej, szczególnej i końcowej stosuje się odpowiednio do żołnierzy,
a w wypadkach wskazanych w ustawie - także do osób powołanych do 
pełnienia służby wojskowej, ze zmianami wynikającymi z przepisów niniejszej 
części.
                                    
                               Art. 225.
 § 1. W odniesieniu do orzeczeń sądów wojskowych, prawa i obowiązki organów
     postępowania wykonawczego wymienionych w art. 2 pkt 1-4 i 6 
     odpowiednio mają:
       1) sąd wojskowy pierwszej instancji,
       2) sąd wojskowy, o którym mowa w art. 3 § 3,
       3) prezes sądu wojskowego lub upoważniony sędzia wojskowy,
       4) wojskowy sędzia penitencjarny,
       5) wojskowy kurator społeczny.
 § 2. Organami postępowania wykonawczego są także:
       1) dowódca jednostki wojskowej,
       2) organ administracji wojskowej właściwy ze względu na kompetencje
         służbowe.
 § 3. Do decyzji organów wymienionych w § 1 pkt 3-5 oraz § 2 stosuje się 
     odpowiednio art. 7.
                                    
                               Art. 226.
 § 1. Nadzór penitencjarny nad wykonywaniem kary aresztu wojskowego, tymczasowego
     aresztowania zastosowanego przez sąd wojskowy oraz zatrzymaniem
     sprawuje wojskowy sędzia penitencjarny.
 § 2. Nadzór określony w § 1 dotyczy również kary ograniczenia wolności 
     wykonywanej w wydzielonej jednostce wojskowej.
 
                             Rozdział XVII
                       Kara ograniczenia wolności
                                    
                               Art. 227.
 § 1. Karę ograniczenia wolności wobec osób wymienionych w art. 323 § 3 
     Kodeksu karnego wykonuje dowódca jednostki wojskowej, w której 
     skazany pełni służbę lub inny właściwy dowódca.
 § 2. Karę ograniczenia wolności wobec osób wymienionych w art. 323 § 4 
     Kodeksu karnego wykonuje dowódca wydzielonej jednostki wojskowej.
                                    
                               Art. 228.
 § 1. Minister Obrony Narodowej, w drodze zarządzenia, tworzy i znosi jednostki
     wojskowe wydzielone do wykonywania kary określonej w art. 323 
     § 4 Kodeksu karnego.
 § 2. Minister Obrony Narodowej w porozumieniu z Ministrem Sprawiedliwości,
     określa, w drodze rozporządzenia, regulamin wykonywania kary, 
     określonej w art. 323 § 4 Kodeksu karnego.
 § 3. Zawarte w regulaminie odstępstwa od ogólnie obowiązującego porządku
     wojskowego mają służyć wzmożeniu dyscypliny społecznej i wojskowej
     oraz utrwaleniu wiedzy wojskowej.
                                    
                               Art. 229.
 § 1. Jeżeli w wyroku orzeczono obowiązek określony w art. 323 § 3 Kodeksu
     karnego dokonywanie potrąceń następuje stosownie do wskazań sądu.
 § 2. Dowódca jednostki wojskowej zawiadamia sąd o potrąceniach dokonywanych
     z wynagrodzenia skazanego.
                                    
                               Art. 230.
 § 1. Zwolnienie od reszty kary przewidziane w art. 83 Kodeksu karnego 
     może nastąpić również na wniosek dowódcy jednostki wojskowej.
 § 2. Do orzekania w przedmiocie określonym w art. 323 § 5 Kodeksu karnego
     stosuje się odpowiednio art. 13.
                                    
                             Rozdział XVIII
          Kara pozbawienia wolności i kara aresztu wojskowego
                                    
                               Art. 231.
Szkolenie wojskowe skazanych na karę aresztu wojskowego ma na celu utrwalenie
nabytej wiedzy wojskowej, utrzymanie sprawności fizycznej i psychicznej, 
a także wzmożenie dyscypliny.
                                    
                               Art. 232.
 § 1. Szkoleniem wojskowym w zakładzie karnym dla odbywających karę aresztu
     wojskowego kieruje oficer wyznaczony, na podstawie odrębnych 
     przepisów, do wykonywania zadań poza wojskiem.
 § 2. Oficer kierujący szkoleniem wojskowym jest zastępcą dyrektora zakładu 
     karnego, a także przełożonym żołnierzy zawodowych wyznaczonych do 
     wykonywania zadań w tym zakresie.
 § 3. Dyrektor zakładu karnego, przed podjęciem decyzji związanych z wykonywaniem
     kary, zapoznaje się z opinią oficera kierującego szkoleniem
     wojskowym; oficer ten wchodzi w skład komisji penitencjarnej.
                                    
                               Art. 233.
Oddzielnie rozmieszcza się następujących skazanych:
        1) oficerów i chorążych,
        2) podoficerów zawodowych, służby nadterminowej i okresowej,
        3) pozostałych.
                                    
                               Art. 234.
 § 1. Skazany odbywający karę aresztu wojskowego może otrzymywać nagrody
     przewidziane w art. 138 § 1 i 2, z tym że czas widzenia określonego 
     w art. 138 § 1 pkt 7 nie może przekroczyć 60 godzin.
 § 2. Skazany odbywający karę aresztu wojskowego otrzymuje na Dzień Wojska
     Polskiego od dyrektora zakładu karnego zezwolenie na widzenie 
     poza obrębem zakładu, chyba że przemawia przeciwko temu brak postępów
     w szkoleniu wojskowym.
                                    
                               Art. 235.
 § 1. W stosunku do żołnierza sąd może zastosować odpowiednio art. 330 
     Kodeksu karnego, jeżeli wniosek złoży dowódca jednostki wojskowej.
 § 2. Na żołnierza odbywającego zasadniczą służbę wojskową, w stosunku do 
     którego zarządzono wykonanie zastępczej kary pozbawienia wolności, 
     bez względu na jej wymiar, sąd może nałożyć odpowiednie obowiązki 
     lub środki, określone w art. 67 lub 72 Kodeksu karnego.
                                    
                               Art. 236.
Dla realizacji celów kary dyrektor zakładu karnego współdziała z odpowiednimi
instytucjami wojskowymi oraz podmiotami, o których mowa w art. 38 § 1.
                                    
                              Rozdział XIX
                              Środki karne
                                    
                               Art. 237.
W razie orzeczenia wobec żołnierza wydalenia z zawodowej służby wojskowej, 
degradacji lub obniżenia stopnia wojskowego sąd zarządza wykonanie orzeczonego
środka przez właściwego dowódcę oraz zawiadamia o treści orzeczenia
odpowiedni w sprawach kadrowych organ wojskowy.
                                    
                               Art. 238.
Jeżeli wobec żołnierza orzeczono środek karny inny niż przewidziany w art. 
237, sąd zawiadamia o orzeczeniu również dowódcę jednostki wojskowej, w 
której skazany pełnił ostatnio służbę oraz właściwe w sprawach kadrowych organy
wojskowe.
                                    
                               Art. 239.
 § 1. W razie oddania pod dozór przez sąd wojskowy skazanej osoby cywilnej,
     sąd ten zwraca się do właściwego sądu powszechnego o wyznaczenie
     kuratora sądowego.
 § 2. W razie zwolnienia z czynnej służby wojskowej żołnierza, którego sąd 
     wojskowy oddał pod dozór po skazaniu, sąd ten zwraca się do właściwego
     sądu powszechnego o wyznaczenie kuratora sądowego.
 § 3. W razie oddania pod dozór przez sąd powszechny skazanego żołnierza 
     odbywającego czynną służbę wojskową, przepis art. 334 § 2 Kodeksu 
     karnego stosuje się odpowiednio.
 § 4. Dozór wobec żołnierza czynnej służby wojskowej wykonuje się w miejscu
     pełnienia służby.
                                    
                              Rozdział XX
                        Tymczasowe aresztowanie
                                    
                               Art. 240.
Tymczasowo aresztowanych żołnierzy służby czynnej osadza się w areszcie śledczym
w wydzielonych celach.
                                    
                               Art. 241.
Osadzonych w areszcie śledczym żołnierzy służby czynnej umieszcza się oddzielnie
od innych tymczasowo aresztowanych.
                                    
                             CZĘŚĆ KOŃCOWA
                                    
                              Rozdział XXI
                     Objaśnienie wyrażeń ustawowych
                                    
                               Art. 242.
 § 1. Jeżeli w części ogólnej niniejszego kodeksu używa się określenia "skazany"
     odpowiednie przepisy mają zastosowanie także do tymczasowo 
     aresztowanego.
 § 2. Jeżeli niniejszy kodeks używa w znaczeniu ogólnym określenia "oskarżony",
     należy przez to rozumieć również podejrzanego.
 § 3. Określenie "sąd" bez bliższego sprecyzowania oznacza sąd powszechny 
     lub wojskowy, który wydał wyrok w pierwszej instancji, z tym zastrzeżeniem,
     że art. 6 § 1, art. 7, art. 8 § 2, art. 10, 13 i 15 oraz art. 18-24, 
     stosuje się odpowiednio do sądu penitencjarnego.
 § 4. Użyte w niniejszym kodeksie określenie "przeciętne miesięczne wynagrodzenie
     pracowników" oznacza przeciętne wynagrodzenie miesięczne 
     ogłaszane przez Prezesa Głównego Urzędu Statystycznego w Dzienniku 
     Urzędowym Rzeczypospolitej Polskiej "Monitor Polski" do celów emerytalno-rentowych.
 § 5. Pod pojęciem zakazu cenzury rozumie się również zakaz zapoznawania 
     się z treścią pisma.
 § 6. Użyte w niniejszym kodeksie określenia "kościół", "inny związek wyznaniowy"
     należy rozumieć jako kościół, inny związek wyznaniowy o uregulowanej
     sytuacji prawnej.
                                    
                             Rozdział XXII
                     Przepisy przejściowe i końcowe
                                    
                               Art. 243.
 § 1. Przepisy niniejszego kodeksu stosuje się również przy wykonywaniu 
     orzeczeń, które stały się wykonalne przed dniem jego wejścia w życie.
 § 2. Czynności procesowe w zakresie postępowania wykonawczego i inne 
     czynności wykonawcze, dokonane przed wejściem w życie niniejszego 
     kodeksu z zachowaniem przepisów dotychczasowych, są skuteczne.
 § 3. W razie wątpliwości, czy ma być stosowane prawo dotychczasowe czy 
     Kodeks karny wykonawczy, stosuje się niniejszy kodeks.
                                    
                               Art. 244.
Przepisy niniejszego kodeksu stosuje się odpowiednio przy wykonywaniu wyroków
po przejęciu obywatela polskiego skazanego za granicą; określenie kwalifikacji
prawnej czynu według prawa polskiego oraz kary albo środka karnego 
lub zabezpieczającego podlegających wykonaniu, następuje według przepisów 
Kodeksu karnego i Kodeksu postępowania karnego.
                                    
                               Art. 245.
Do czasu przekazania obcemu państwu cudzoziemca, wobec którego zapadło 
orzeczenie, wykonywane jest ono w trybie niniejszego kodeksu. Wykonanie tego
orzeczenia w tym trybie ustaje w dniu przekazania.
                                    
                               Art. 246.
Jeżeli umowa międzynarodowa tak stanowi, osoby pozbawione wolności na terytorium
innego państwa, sprowadzone na terytorium Rzeczypospolitej Polskiej
w charakterze świadków w toczącym się postępowaniu karnym, umieszczane
są w areszcie śledczym. Do osób tych stosuje się przepisy regulujące 
wykonywanie tymczasowego aresztowania.
                                    
                               Art. 247.
 § 1. W wypadkach uzasadnionych szczególnymi względami sanitarnymi lub 
     zdrowotnymi albo poważnym zagrożeniem bezpieczeństwa dyrektor zakładu
     karnego lub aresztu śledczego może na czas określony wstrzymać 
     lub ograniczyć zatrudnienie osadzonych, kontakty między nimi, udzielanie
     widzeń i spacerów, przeprowadzanie zajęć o charakterze zbiorowym,
     odprawianie nabożeństw i udzielanie posług religijnych, dokonywanie
     zakupów, otrzymywanie paczek, a także korzystanie z samoinkasujących
     aparatów telefonicznych, nakazać zamknięcie cel lub innych 
     pomieszczeń, w których przebywają lub pracują osadzeni, zabronić posiadania
     w celi niektórych przedmiotów oraz zawiesić funkcję rzecznika 
     skazanych.
 § 2. W wypadku wprowadzenia ograniczeń lub zakazów, o których mowa w 
     § 1, na okres do 7 dni, dyrektor zakładu karnego lub aresztu śledczego 
     bezzwłocznie powiadamia o swojej decyzji sędziego penitencjarnego. 
     Przedłużenie okresu trwania ograniczeń lub zakazów wymaga zgody tego
     sędziego. Brak zgody sędziego nie wstrzymuje wykonania decyzji dyrektora
     zakładu karnego lub aresztu śledczego. Na decyzję sędziego dyrektorowi
     zakładu lub aresztu przysługuje skarga do sądu penitencjarnego.
     Przepis art. 7 § 5 stosuje się odpowiednio. 
 § 3. Jeżeli widzenie, ze względu na osobę odwiedzanego lub odwiedzającego,
     stwarza zagrożenie dla bezpieczeństwa zakładu karnego lub aresztu 
     śledczego albo dla porządku prawnego, dyrektor zakładu lub aresztu 
     może uzależnić jego odbycie od spełnienia warunków zapewniających 
     bezpieczeństwo.
                                    
                               Art. 248.
 § 1. W szczególnie uzasadnionych wypadkach dyrektor zakładu karnego lub 
     aresztu śledczego może umieścić osadzonych, na czas określony, w warunkach,
     w których powierzchnia w celi na jedną osobę wynosi mniej 
     niż 3 m{2}. O takim umieszczeniu należy bezzwłocznie powiadomić sędziego
     penitencjarnego.
 § 2. Minister Sprawiedliwości określa, w drodze rozporządzenia, zasady i 
     tryb postępowania właściwych organów w wypadku, gdy liczba osadzonych
     w zakładach karnych lub aresztach śledczych przekroczy w skali 
     kraju ogólną pojemność tych zakładów.
                                    
                               Art. 249.
 § 1. Minister Sprawiedliwości określa, w drodze rozporządzenia, regulamin 
     wykonywania kary pozbawienia wolności i regulamin wykonywania tymczasowego
     aresztowania.
 § 2. Minister Sprawiedliwości w porozumieniu z Ministrem Obrony Narodowej,
     określa, w drodze rozporządzenia, regulamin wykonywania kary 
     aresztu wojskowego.
 § 3. Minister Sprawiedliwości może wydać, w drodze zarządzenia, niezbędne 
     do wykonania niniejszej ustawy, przepisy w sprawie dysponowania środkami
     finansowymi, w sprawie czynności administracyjnych związanych z 
     wykonywaniem tymczasowego aresztowania i kary pozbawienia wolności,
     w sprawie prowadzenia oddziaływań penitencjarnych, klasyfikacji, 
     ewidencji, zatrudniania, bezpieczeństwa i higieny pracy, rozliczeń finansowych,
     opieki zdrowotnej, wyżywienia, warunków bytowych oraz załatwiania
     wniosków skarg i próśb osób osadzonych w zakładach karnych i 
     aresztach śledczych, a także ochrony, obrony i bezpieczeństwa zakładów
     karnych i aresztów śledczych oraz przeprowadzania w nich kontroli.
                                    
                               Art. 250.
 § 1. Minister Sprawiedliwości w porozumieniu z Ministrem Zdrowia i Opieki
     Społecznej, określa, w drodze rozporządzenia, zasady, zakres i tryb 
     udzielania świadczeń zdrowotnych osobom pozbawionym wolności 
     przez zakłady opieki zdrowotnej dla osób pozbawionych wolności.
 § 2. Minister Sprawiedliwości oraz Minister Zdrowia i Opieki Społecznej, 
     określają, w drodze rozporządzenia, zasady, zakres i tryb współdziałania 
     zakładów opieki zdrowotnej ze służbą zdrowia w zakładach karnych i 
     aresztach śledczych w zapewnieniu opieki zdrowotnej osobom pozbawionym
     wolności, a zwłaszcza świadczeń zdrowotnych oraz zaopatrzenia 
     w leki, środki farmaceutyczne i materiały medyczne.
                                    
                               Art. 251.
 § 1. Tymczasowo aresztowany po wniesieniu aktu oskarżenia lub skazany 
     może być umieszczony w wydzielonym pomieszczeniu Policji, Straży 
     Granicznej przeznaczonym dla osób zatrzymanych lub w wydzielonym 
     pomieszczeniu aresztu garnizonowego, jeżeli jego udział w czynności 
     sądowej łączyłby się z nadmiernymi trudnościami lub kosztami konwojowania
     z innej miejscowości.
 § 2. Umieszczenie tymczasowo aresztowanego lub skazanego w pomieszczeniu,
     o którym mowa w § 1, z powodu jego udziału w czynności sądowej, 
     może nastąpić tylko na czas trwania tej czynności. W razie odroczenia 
     lub przerwy w jej wykonaniu na czas powyżej 3 dni, tymczasowo aresztowanego
     lub skazanego przenosi się do właściwego aresztu śledczego 
     lub zakładu karnego.
 § 3. Zarządzenia w tym przedmiocie wydaje prezes sądu rozpoznającego 
     sprawę - w odniesieniu do tymczasowo aresztowanego pozostającego 
     do dyspozycji innego sądu - za zgodą tego sądu, a w odniesieniu do 
     skazanego - za zgodą właściwego sędziego penitencjarnego.
                                    
                               Art. 252.
 § 1. Na zarządzenia, o których mowa w art. 251 § 3, tymczasowo aresztowanemu
     lub skazanemu przysługuje zażalenie do sądu odwoławczego.
 § 2. Sąd rozpoznaje zażalenie bezzwłocznie. W razie uznania bezpodstawności
     umieszczenia w pomieszczeniu, o którym mowa w art. 251 § 1, 
     sąd poleca bezzwłoczne przeniesienie tymczasowo aresztowanego lub 
     skazanego do właściwego aresztu śledczego lub zakładu karnego. Na 
     postanowienie sądu zażalenie nie przysługuje.
                                    
                               Art. 253.
 § 1. Tymczasowo aresztowany lub skazany, konwojowany przez funkcjonariuszy
     Policji, Służby Więziennej, Straży Granicznej lub Urzędu Ochrony
     Państwa albo żołnierzy Żandarmerii Wojskowej, może być umieszczony
     w pomieszczeniu przeznaczonym dla osób zatrzymanych, na czas 
     trwania przeszkody uniemożliwiającej konwojowanie. Decyzję w tym 
     przedmiocie podejmuje dowódca konwoju. W czasie tym nie mogą być 
     dokonywane czynności procesowe z udziałem konwojowanego w sprawie,
     w związku z którą jest on konwojowany.
 § 2. Przepis § 1 stosuje się odpowiednio w razie przeszkody uniemożliwiającej
     doprowadzenie lub przyjęcie tymczasowo aresztowanego albo skazanego
     do aresztu śledczego lub zakładu karnego. Decyzję w tym 
     przedmiocie podejmuje komendant jednostki Policji, Straży Granicznej, 
     Urzędu Ochrony Państwa lub Żandarmerii Wojskowej. 
 § 3. Przyjmowanie tymczasowo aresztowanych i skazanych do aresztów śledczych
     lub zakładów karnych odbywa się w godzinach ustalonych przez 
     Ministra Sprawiedliwości w porozumieniu z Ministrem Obrony Narodowej
     oraz Ministrem Spraw Wewnętrznych i Administracji.
                                    
                               Art. 254.
 § 1. Wobec tymczasowo aresztowanych i skazanych umieszczonych w pomieszczeniach,
     o których mowa w art. 251 § 1, stosuje się odpowiednio 
     przepisy regulaminu wykonywania tymczasowego aresztowania, regulaminu
     wykonywania kary pozbawienia wolności, przepisy o nadzorze penitencjarnym,
     a także inne przepisy regulujące wykonywanie tymczasowego
     aresztowania i kary pozbawienia wolności.
 § 2. Minister Spraw Wewnętrznych i Administracji, Minister Obrony Narodowej
     i Minister Sprawiedliwości określają, w drodze zarządzenia, wykaz
     pomieszczeń, o których mowa w art. 251 § 1, w których mogą być 
     odrębnie umieszczeni tymczasowo aresztowani i skazani oraz warunki, 
     którym muszą one odpowiadać. 
                                    
                               Art. 255.
Okresy pracy skazanego, wykonywanej przed dniem wejścia w życie niniejszego
kodeksu, wlicza się do okresu pracy, od którego zależą uprawnienia pracownicze,
na zasadach obowiązujących przed tym dniem.
                                    
                               Art. 256.
Stosowanie środków przymusu bezpośredniego, użycie broni lub psa służbowego
względem osób pozbawionych wolności reguluje odrębna ustawa.
                               Art. 257.
 § 1. Z dniem wejścia w życie niniejszego kodeksu tracą moc dotychczasowe 
     przepisy dotyczące spraw w nim unormowanych.
 § 2. W szczególności tracą moc:
       1) ustawa z dnia 19 kwietnia 1969 r. - Kodeks karny wykonawczy 
         (Dz.U. Nr 13, poz. 98, z 1975 r. Nr 45, poz. 234, z 1982 r. Nr 16, 
         poz. 125 i Nr 45, poz. 289, z 1985 r. Nr 23, poz. 100 i Nr 31, poz. 
         138, z 1988 r. Nr 20, poz. 135, z 1990 r. Nr 14, poz. 85, Nr 34, 
         poz. 198 i Nr 36, poz. 206, z 1995 r. Nr 95, poz. 475 oraz z 1996 
         r. Nr 61, poz. 283),
       2) przepisy:
          a) art. 36 i 37 ustawy z dnia 20 czerwca 1985 r. o prokuraturze 
            (Dz.U. z 1994 r. Nr 19, poz. 70 i Nr 105, poz. 509, z 1995 r. 
            Nr 34, poz. 163 oraz z 1996 r. Nr 77, poz. 367),
          b) o stosunku Państwa do Kościołów, dotyczące wykonywania 
            praktyk religijnych osób skazanych i tymczasowo aresztowanych.
                                    
                               Art. 258.
Jeżeli do któregokolwiek z przedmiotów unormowanych w niniejszym kodeksie 
przewidziane jest wydanie przepisów wykonawczych, do czasu ich wydania zachowują
moc przepisy dotychczasowe, jeżeli nie są sprzeczne z przepisami niniejszego
kodeksu.
                                    
                               Art. 259.
Ustawa wchodzi w życie z dniem 1 stycznia 1998 r., z tym, że przepisy art. 
251-254 obowiązują nie dłużej niż przez 10 lat od dnia jej wejścia w życie.
