



Dz.U. z 2001 r. Nr 122, poz. 1320
                                       
                                       
                                       
                                       
                                    USTAWA
                          z dnia 23 sierpnia 2001 r.
                                       
               o organizowaniu zadań na rzecz obronności państwa
                      realizowanych przez przedsiębiorców
                                       
                                       
                                    Art. 1.
Ustawa określa:
   1) zasady organizowania zadań na rzecz obronności państwa realizowanych
     przez przedsiębiorców wykonujących działalność gospodarczą na terytorium
     Rzeczypospolitej Polskiej, w tym przez przedsiębiorców o szczególnym
     znaczeniu gospodarczo-obronnym,
   2) organy administracji rządowej właściwe w zakresie organizowania oraz
     sprawowania nadzoru nad realizacją zadań, o których mowa w pkt 1,
   3) zasady finansowania zadań, o których mowa w pkt 1.
                                    Art. 2.
W rozumieniu ustawy do zadań na rzecz obronności państwa należą w szczególności
przedsięwzięcia w zakresie:
   1) mobilizacji gospodarki, obejmujące zespół działań związanych z
     przystosowaniem gospodarki do funkcjonowania w warunkach zewnętrznego
     zagrożenia bezpieczeństwa państwa i w czasie wojny,
   2) militaryzacji, obejmujące uzupełnienie potrzeb kadrowych i sprzętowych
     wynikających ze struktury jednostki zmilitaryzowanej oraz inne
     przedsięwzięcia w zakresie przygotowań organizacyjno-mobilizacyjnych,
     jeżeli na mocy odrębnych przepisów przedsiębiorca jest przewidziany do
     objęcia militaryzacją,
   3) planowania operacyjnego, obejmujące przedsięwzięcia planistyczne,
     dotyczące w szczególności funkcjonowania przedsiębiorcy w warunkach
     zewnętrznego zagrożenia bezpieczeństwa państwa i w czasie wojny,
   4) szkolenia obronnego, obejmujące działania podejmowane w czasie pokoju,
     mających na celu przygotowanie załogi do realizowania zadań obronnych,
   5) wynikającym z obowiązków państwa-gospodarza, obejmujące przedsięwzięcia
     związane z udzieleniem wsparcia przybywającym na terytorium
     Rzeczypospolitej Polskiej wojskom sojuszniczym, w tym udostępnienie
     lokalnej infrastruktury, realizację zabezpieczenia logistycznego oraz
     ochrony wojsk i obiektów.
                                       
                                    Art. 3.
W rozumieniu ustawy przedsiębiorcą o szczególnym znaczeniu gospodarczo-obronnym
jest przedsiębiorca realizujący zadania, o których mowa w art. 2, którego
terenem działania jest obszar większy niż jedno województwo lub którego
przedmiotem wykonywanej działalności gospodarczej jest:
   1) eksploatacja lotnisk i portów morskich,
   2) kolportaż,
   3) nadawanie programów radiowych i telewizyjnych,
   4) produkcja, transport i magazynowanie produktów naftowych,
   5) produkcja, remont lub modernizacja uzbrojenia i sprzętu wojskowego,
   6) realizacja obrotu specjalnego,
   7) transport,
   8) usługi pocztowe,
   9) usługi telekomunikacyjne,
  10) wytwarzanie,  dystrybucja i przesyłanie gazu ziemnego,  paliw płynnych
     oraz energii elektrycznej.
                                       
                                    Art. 4.
Organy administracji rządowej organizują zadania na rzecz obronności państwa,
realizowane przez przedsiębiorców wykonujących działalność gospodarczą na
terytorium Rzeczypospolitej Polskiej, oraz sprawują nadzór nad ich realizacją.
                                       
                                    Art. 5.
Organem administracji rządowej właściwym do organizowania oraz sprawowania
nadzoru nad realizacją zadań na rzecz obronności państwa, wykonywanych przez
przedsiębiorcę, jest:
   1) wobec spółek handlowych, w których Skarb Państwa posiada co najmniej 50%
     akcji lub udziałów - minister wykonujący prawa z tytułu posiadania akcji
     lub udziałów należących do Skarbu Państwa, w uzgodnieniu z ministrem
     właściwym ze względu na przedmiot działania spółki,
   2) wobec pozostałych spółek - właściwy terytorialnie wojewoda, z
     zastrzeżeniem pkt 3,
   3) wobec przedsiębiorców o szczególnym znaczeniu gospodarczo-obronnym organy
wskazane w rozporządzeniu, o którym mowa w art. 6.
                                       
                                    Art. 6.
Rada Ministrów określi, w drodze rozporządzenia, wykaz przedsiębiorców o
szczególnym znaczeniu gospodarczo-obronnym, o których mowa w art. 3. W
rozporządzeniu należy określić organy organizujące i nadzorujące wykonywanie
zadań, wyszczególnionych w art. 2, przez poszczególnych przedsiębiorców.
                                       
                                    Art. 7.
1. Zadania na rzecz obronności państwa, o których mowa w art. 2, są nakładane
  na przedsiębiorcę w drodze decyzji administracyjnej wydanej przez organ, o
  którym mowa w art. 5.
2. Wykonywanie zadań, o których mowa w ust. 1, następuje na podstawie umowy
  zawartej z przedsiębiorcą, przez organ, który wydał decyzję nakładającą
  obowiązek ich realizacji, i jest finansowane z budżetu państwa oraz planowane
  w części budżetowej organu będącego stroną umowy, z zastrzeżeniem ust. 3.
3. Prace związane z prowadzeniem przygotowań do realizacji zadań na rzecz
  obronności i bezpieczeństwa zewnętrznego państwa, mające charakter
  planistyczny, są finansowane ze środków własnych przedsiębiorcy.
                                       
                                    Art. 8.
Ustawa nie narusza określonych w odrębnych przepisach zasad i trybu oraz
kompetencji organów administracji rządowej i samorządowej w zakresie nakładania
na przedsiębiorców zadań na rzecz obronności państwa, ich finansowania oraz
sprawowania nadzoru nad ich wykonywaniem.
                                       
                                    Art. 9.
W ustawie z dnia 30 sierpnia 1996 r. o komercjalizacji i prywatyzacji
przedsiębiorstw państwowych (Dz.U. Nr 118, poz. 561 i Nr 156, poz. 775, z 1997
r. Nr 32, poz. 184, Nr 98, poz. 603, Nr 106, poz. 673, Nr 121, poz. 770,
Nr 137, poz. 926 i Nr 141, poz. 945, z 1998 r. Nr 106, poz. 668, z 1999 r. Nr
40, poz. 400 i Nr 101, poz. 1178, z 2000 r. Nr 15, poz. 180, Nr 26, poz. 306,
Nr 31, poz. 383, Nr 60, poz. 703, Nr 84, poz. 948 i Nr 122, poz. 1315 oraz z
2001 r. Nr 63, poz. 637, Nr 72, poz. 745, Nr 76, poz. 807) skreśla się art. 20.
                                       
                                   Art. 10.
Ustawa wchodzi w życie po upływie 30 dni od dnia ogłoszenia.
