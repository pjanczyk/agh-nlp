



Dz.U. z 1998 r. Nr 137, poz. 886
                                       
                                       
                                    USTAWA
                          z dnia 23 września 1998 r.
                                       
                      o zmianie ustawy o Inspekcji Celnej
                                       
                                       
                                    Art. 1.
W ustawie z dnia 6 czerwca 1997 r. o Inspekcji Celnej (Dz.U. Nr 71, poz. 449)
wprowadza się następujące zmiany:
1) w art. 2 dodaje się ust. 5 w brzmieniu:
   "5. Minister Finansów określi, w drodze rozporządzenia, kryteria i tryb
     przydziału umundurowania, o którym mowa w ust. 4, z uwzględnieniem ilości
     i rodzajów składników umundurowania przysługujących funkcjonariuszom
     Inspekcji Celnej oraz okresu używalności tych składników.";
2) w art. 28 ust. 4 otrzymuje brzmienie:
  "4. Minister Finansów w porozumieniu z Ministrem Sprawiedliwości określi, w
     drodze rozporządzenia, sposób przeprowadzania i dokumentowania czynności,
     o których mowa w ust. 1, określając zwłaszcza sposoby i tryb gromadzenia
     dokumentacji oraz przeprowadzania czynności operacyjno-rozpoznawczych.";
3) w art. 31 ust. 7 otrzymuje brzmienie:
   "7. Minister Finansów określi, w drodze rozporządzenia, szczegółowe warunki
     odbywania praktyki oraz sposób organizacji kursów specjalistycznych i
     przeprowadzania egzaminów kwalifikacyjnych, a także obowiązujące kryteria
     kwalifikacji, z uwzględnieniem:
     1) czasu trwania praktyki i wiedzy niezbędnej dla funkcjonariuszy
       Inspekcji Celnej,
     2) kryteriów oceny osób przystępujących do egzaminu kwalifikacyjnego
       oraz trybu jego przeprowadzania.";
4) w art. 37 ust. 2 otrzymuje brzmienie:
   "2. Minister Finansów określi, w drodze rozporządzenia, sposób wypełniania
     oświadczenia, o którym mowa w ust. 1, wraz z objaśnieniami co do terminu
     i miejsca składania, odpowiedzialności za podanie informacji niezgodnych
     z faktycznym stanem rzeczy, a także jego wzór.".
   
                                       
                                    Art. 2.
Akty wykonawcze wydane na podstawie dotychczasowych przepisów  art. 28 ust. 4,
art. 31 ust. 7 i art. 37 ust. 2 ustawy z dnia 6 czerwca 1997 r. o Inspekcji
Celnej (Dz.U. Nr 71, poz. 449) pozostają w mocy do czasu zastąpienia ich
nowymi przepisami, jednak nie dłużej niż przez okres sześciu miesięcy od dnia
wejścia w życie niniejszej ustawy.
                                    Art. 3.
Ustawa wchodzi w życie z dniem ogłoszenia.
