



                                    
Dz.U. z 1996 r. Nr 152, poz. 722
                                    
                                  
  
                                USTAWA
                       z dnia 7 listopada 1996 r.
                                    
              o obowiązkowych egzemplarzach bibliotecznych
                                    
                                    
                                Art. 1.
Ustawa określa obowiązki wydawców w zakresie przekazywania dzieł oraz 
obowiązki bibliotek w zakresie gromadzenia dorobku wydawniczego.
                                Art. 2.
 1. Przez określenie "wydawca" należy rozumieć osobę prawną, jednostkę organizacyjną
   nie posiadającą osobowości prawnej oraz osobę fizyczną, która 
   prowadzi na obszarze Rzeczypospolitej Polskiej działalność polegającą na 
   publikowaniu dzieł; domniemywa się, że wydawcą jest osoba, której nazwę 
   lub nazwisko uwidoczniono w tym charakterze na egzemplarzach publikacji.
 2. Przez określenie "publikacja" należy rozumieć dzieła zwielokrotnione dowolną
   techniką w celu rozpowszechnienia, a w szczególności:
    1) piśmiennicze, jak: książki, broszury, gazety, czasopisma i inne wydawnictwa
      ciągłe, druki ulotne, afisze,
    2) graficzne i graficzno-piśmiennicze, jak: mapy, plakaty, plany, wykresy, 
      tabele, rysunki, ilustracje, nuty,
    3) audiowizualne utrwalające dźwięk, obraz lub obraz i dźwięk, jak: płyty,
      taśmy, kasety, przeźrocza, mikrofilmy, mikrofisze,
    4) zapisane na nośnikach elektronicznych,
    5) oprogramowanie komputerowe.
    
                                Art. 3.
 1. Wydawca, który udostępnia publicznie egzemplarze publikacji na obszarze 
   Rzeczypospolitej Polskiej lub za granicą, obowiązany jest do nieodpłatnego
   przekazania uprawnionym bibliotekom liczby egzemplarzy publikacji 
   (egzemplarze obowiązkowe), określonej w art. 5 ust. 1-3.
 2. Obowiązkowi, o którym mowa w ust. 1, podlega również bezpośredni producent
   dzieła wyprodukowanego w kraju dla wydawcy zagranicznego.
 3. Osoby, o których mowa w ust. 1 i 2, obowiązane są także do przekazywania
   uprawnionym bibliotekom egzemplarzy obowiązkowych:
    1) kolejnych wydań tego samego dzieła,
    2) poszczególnych mutacji gazet i czasopism, w tym również poszczególnych
      wersji językowych,
    3) wydań bibliofilskich,
    4) reprintów dzieł wcześniej już publikowanych,
    5) dzieł, które pierwotnie nie były publicznie udostępniane, w tym takich, 
      które utraciły charakter tajny lub poufny.
 4. W przypadku gdy to samo dzieło wydawca publikuje w różnych standardach
   edytorskich, obowiązek przekazania egzemplarzy obowiązkowych 
   odnosi się do standardu najwyższego.
 5. Minister Kultury i Sztuki określi, w drodze rozporządzenia, w zakresie niezbędnym
   do zachowania dorobku wydawniczego, wykaz bibliotek uprawnionych
   do otrzymywania egzemplarzy obowiązkowych poszczególnych rodzajów
   publikacji oraz zasady i tryb ich przekazywania.
 
                                Art. 4.
 1. Osoby, o których mowa w art. 3 ust. 1 i 2, nie są obowiązane do przekazywania
   egzemplarzy obowiązkowych:
    1) druków przeznaczonych wyłącznie do użytku służbowego organów 
      administracji państwowej, organów samorządu terytorialnego, wojska 
      oraz do użytku wewnętrznego organizacji politycznych, społecznych i 
      innych, jeżeli takie przeznaczenie zostało określone przed wykonaniem
      druku,
    2) papierów i znaków wartościowych,
    3) druków artystycznych o charakterze oryginału,
    4) druków, zapisów utrwalających dźwięk, obraz lub obraz i dźwięk, dokonywanych
      na dowolnym nośniku lub dowolną techniką, przeznaczonych
      do użytku osobistego,
    5) formularzy, biletów, etykiet i opakowań.
 2. Minister Kultury i Sztuki może, w drodze rozporządzenia, wyłączyć z obowiązku
   przekazywania egzemplarzy obowiązkowych także inne rodzaje 
   dzieł niż określone w ust. 1.
 
                                Art. 5.
 1. Bibliotece Narodowej w Warszawie i Bibliotece Jagiellońskiej w Krakowie 
   przekazuje się po dwa egzemplarze obowiązkowe.
 2. Bibliotece Sejmowej w Warszawie przekazuje się po jednym egzemplarzu 
   obowiązkowym dzienników urzędowych organów administracji rządowej.
 3. Pozostałym bibliotekom uprawnionym przekazuje się po jednym egzemplarzu
   obowiązkowym.
 4. Biblioteki, o których mowa w ust. 1, mają obowiązek wieczystego archiwizowania
   jednego egzemplarza obowiązkowego.
 
                                Art. 6.
Filmotece Narodowej w Warszawie przekazuje się po jednym egzemplarzu 
kopii filmu kinowego i telewizyjnego. Obowiązek ten ciąży na producencie filmu.
Przepisy art. 2 ust. 1 oraz art. 3 ust. 2 i 4 stosuje się odpowiednio.
 
                                Art. 7.
Przesyłki egzemplarzy obowiązkowych, wysyłane do bibliotek uprawnionych do 
ich otrzymywania, są zwolnione z opłat pocztowych.
                                Art. 8.
 1. Kto uchyla się od obowiązku przekazania uprawnionej bibliotece lub Filmotece
   Narodowej w Warszawie egzemplarza obowiązkowego, podlega 
   karze grzywny.
 2. Orzekanie w sprawach określonych w ust. 1 następuje w trybie przepisów 
   o postępowaniu w sprawach o wykroczenia.
 
                                Art. 9.
Tracą moc przepisy art. 32 i art. 33 ustawy z dnia 9 kwietnia 1968 r. o bibliotekach
(Dz.U. Nr 12, poz. 63, z 1984 r. Nr 26, poz. 129, z 1989 r. Nr 29, poz. 
155 i Nr 35, poz. 192 oraz z 1990 r. Nr 34, poz. 198).
                                Art. 10.
Ustawa wchodzi w życie po upływie 3 miesięcy od dnia ogłoszenia.
