



Dz.U. z 2001 r. Nr 123, poz. 1350
                                      
                                      
                                      
                                      
                                   USTAWA
                         z dnia 23 sierpnia 2001 r.
                                      
                        o środkach żywienia zwierząt
                                      
                                   Art. 1.
1. Ustawa określa:
   1) zasady wytwarzania i stosowania następujących środków żywienia
     zwierząt: pasz, dodatków paszowych i premiksów oraz obrotu nimi,
   2) zasady sprawowania nadzoru przez Inspekcję Weterynaryjną i Inspekcję
     Jakości Handlowej Artykułów Rolno-Spożywczych w zakresie, o którym mowa
     w pkt 1,
   3) wymagania co do jakości środków żywienia zwierząt w zakresie, o którym
     mowa w pkt 1.
2. Ustawa nie narusza przepisów dotyczących organizmów genetycznie
  zmodyfikowanych, zwanych dalej "GMO", w tym zwłaszcza przepisów o
  wprowadzaniu do obrotu produktów GMO oraz ich oznakowaniu.
                                      
                                   Art. 2.
Użyte w ustawie określenia oznaczają:
   1) środki żywienia zwierząt - pasze, dodatki paszowe i premiksy,
   2) pasze - materiały paszowe i mieszanki paszowe,
   3) materiały paszowe - produkty pochodzenia roślinnego lub zwierzęcego w
     stanie naturalnym, świeże lub konserwowane albo przetworzone, oraz inne
     substancje organiczne, a także substancje nieorganiczne, przeznaczone
     do bezpośredniego żywienia zwierząt lub do sporządzania mieszanek
     paszowych albo premiksów,
   4) dodatki paszowe - substancje przetworzone lub nieprzetworzone oraz ich
     mieszaniny dodawane do pasz w celu:
     a) poprawy cech materiałów paszowych, mieszanek paszowych lub środków
       spożywczych pochodzenia zwierzęcego,
     b) zaspokojenia potrzeb żywieniowych zwierząt lub poprawienia cech
       użytkowych zwierząt w wyniku wpływu na florę żołądkowo-jelitową lub
       na strawność paszy,
     c) wprowadzenia składników pokarmowych umożliwiających osiągnięcie
       szczególnych celów żywieniowych lub zaspokojenie szczególnych
       potrzeb żywieniowych w danym okresie,
     d) zapobiegania szkodliwemu wpływowi odchodów zwierzęcych na
       środowisko lub zmniejszenia tego wpływu,
   5) premiks - mieszaninę dodatków paszowych lub mieszaninę jednego lub
     więcej dodatków paszowych z materiałem paszowym, przeznaczoną do
     wytwarzania pasz,
   6) mieszanki paszowe - mieszaniny:
     a) materiałów paszowych bez zawartości albo z zawartością dodatku
       paszowego lub premiksu,
     b) materiału paszowego z dodatkiem paszowym lub premiksem,
   7) mieszanka paszowa pełnoporcjowa - mieszankę paszową przeznaczoną do
     bezpośredniego żywienia zwierząt, o składzie wystarczającym do
     zapewnienia składników pokarmowych niezbędnych do zaspokojenia
     dziennych potrzeb żywieniowych zwierząt danego gatunku, w określonym
     wieku lub użytkowanych w określony sposób,
   8) mieszanka paszowa uzupełniająca - mieszankę paszową przeznaczoną do
     stosowania wraz z innymi paszami, zawierającą składniki pokarmowe lub
     dodatki paszowe w ilości mniejszej lub większej niż wymagana w
     odniesieniu do mieszanki paszowej pełnoporcjowej,
   9) mieszanka paszowa dietetyczna - mieszankę paszową zaspokajającą
     szczególne potrzeby żywieniowe, która ze względu na specjalny skład
     fizykochemiczny lub sposób przygotowania różni się od powszechnie
     stosowanych mieszanek paszowych i przeznaczona jest dla zwierząt:
     a) u których procesy trawienia i metabolizmu są tymczasowo zakłócone
       lub uległy nieodwracalnym zmianom,
     b) dla których ze względu na stan fizjologiczny wskazane jest
       kontrolowanie spożycia określonych substancji w paszach,
  10) jakość środka żywienia zwierząt - ogół cech i kryteriów, za pomocą
     których charakteryzuje się środki żywienia zwierząt pod względem ich
     wartości odżywczej, właściwości organoleptycznych, mikrobiologicznych,
     fizykochemicznych, składu, wytwarzania, opakowania, prezentacji i
     oznakowania oraz prawidłowości procesów technologicznych wpływających
     na bezpieczeństwo zdrowia zwierząt, ludzi i środowiska, wartość
     pokarmową, a także prawidłowości obrotu,
  11) seria - określoną ilość środka żywienia zwierząt wytworzoną w czasie
     zmiany produkcyjnej według tej samej receptury,
  12) obrót - przechowywanie w celu sprzedaży, oferowanie do sprzedaży,
     sprzedaż i inną odpłatną lub nieodpłatną formę zbycia,
  13) okres karencji - minimalny czas, jaki powinien upłynąć od dnia
     zakończenia karmienia zwierząt paszami zawierającymi określone dodatki
     paszowe do dnia uboju tych zwierząt lub wytworzenia środków spożywczych
     pochodzenia zwierzęcego o wymaganych cechach jakościowych,
  14) substancje niepożądane - substancje lub produkty, które mogą
     niekorzystnie wpływać na zdrowie i cechy użytkowe zwierząt lub obniżać
     jakość środków spożywczych pochodzenia zwierzęcego,
  15) okres trwałości - oznaczony okres od daty wytworzenia, w czasie
     którego prawidłowo przechowywane środki żywienia zwierząt zachowują
     wymagane właściwości jakościowe,
  16) zwierzęta - zwierzęta gospodarskie, zwierzęta domowe oraz inne
     zwierzęta karmione paszami,
  17) zwierzęta gospodarskie - zwierzęta utrzymywane przez ludzi w celu
     pozyskania surowców zwierzęcych oraz konie,
  18) zwierzęta domowe - zwierzęta utrzymywane przez ludzi nie w celu
     pozyskania surowców zwierzęcych.
                                      
                                   Art. 3.
Środki żywienia zwierząt powinny być właściwej jakości, dostosowane do
potrzeb żywieniowych zwierząt, dla których są przeznaczone, i nie mogą
szkodliwie wpływać na zdrowie zwierząt, jakość środków spożywczych
pochodzenia zwierzęcego i środowisko.
                                      
                                   Art. 4.
1. Zabrania się wytwarzania, wprowadzania do obrotu i stosowania w żywieniu
  zwierząt:
   1) substancji o działaniu hormonalnym, tyreostatycznym i betaagonistycznym,

   2) substancji szkodliwie wpływających na zdrowie zwierząt, jakość środków
     spożywczych pochodzenia zwierzęcego i środowisko,
   3) w wypadku zwierząt gospodarskich - materiałów paszowych zawierających
     źródło białka, pochodzące z tkanek zwierząt, z zastrzeżeniem ust. 2 pkt
     2,
   4) pasz zawierających substancje niepożądane w ilości przekraczającej
     dopuszczalną ich zawartość,
   5) pasz zepsutych, w szczególności o zmienionym smaku, zapachu i
     wyglądzie, w wyniku procesów fermentacyjnych, gnilnych i innych,
     spowodowanych działaniem drobnoustrojów, grzybów, roztoczy,
     temperatury, światła, wilgotności i upływem czasu.
2. Minister właściwy do spraw rolnictwa, w porozumieniu z ministrem
  właściwym do spraw środowiska oraz ministrem właściwym do spraw zdrowia,
  określi, w drodze rozporządzenia:
   1) wykaz substancji, o których mowa w ust. 1 pkt 2,
   2) wykaz materiałów paszowych pochodzących z tkanek zwierząt, które mogą
     być stosowane w żywieniu zwierząt gospodarskich,
   3) dopuszczalne zawartości substancji niepożądanych w paszach
 - mając na względzie ochronę zdrowia ludzi i zwierząt, ochronę środowiska
  oraz właściwą jakość środków spożywczych pochodzenia zwierzęcego.
                                      
                                   Art. 5.
Działalność gospodarcza w zakresie wytwarzania środków żywienia zwierząt
powinna być prowadzona w specjalnie do tego celu przystosowanych
pomieszczeniach.
                                      
                                   Art. 6.
1. Przedsiębiorca prowadzący działalność gospodarczą w zakresie wytwarzania:
   1) dodatków paszowych z grup:
     a) antybiotyków,
     b) kokcydiostatyków i innych środków farmaceutycznych,
     c) stymulatorów wzrostu,
     d) witamin i innych chemicznie zdefiniowanych substancji o podobnym
       działaniu,
     e) pierwiastków śladowych,
     f) karotenoidów i ksantofili,
     g) enzymów,
     h) mikroorganizmów,
     i) przeciwutleniaczy, dla których jest określona maksymalna zawartość
       w mieszankach paszowych pełnoporcjowych,
   2) dodatków paszowych innych niż określone w pkt 1, dla których została
     ustalona ich maksymalna zawartość w mieszankach paszowych
     pełnoporcjowych,
   3) materiałów paszowych:
     a) białka uzyskiwanego z mikroorganizmów należących do grupy bakterii,
       drożdży, glonów i grzybów, z wyjątkiem drożdży hodowanych na
       substancjach pochodzenia zwierzęcego lub roślinnego,
     b) produktów ubocznych uzyskiwanych w procesie wytwarzania aminokwasów
       w drodze fermentacji,
     c) aminokwasów i ich soli,
     d) hydroksyanalogów aminokwasów,
   4) premiksów zawierających dodatki paszowe, o których mowa w pkt 1,
   5) mieszanek paszowych zawierających premiksy, o których mowa w pkt 4,
   6) mieszanek paszowych z materiałów paszowych zawierających substancje
     niepożądane w ilości przekraczającej ich dopuszczalną zawartość
 - jest obowiązany zapewnić spełnianie wymagań technicznych i
  organizacyjnych przewidzianych dla określonego rodzaju i zakresu
  prowadzonej działalności.
2. Przedsiębiorca, o którym mowa w ust. 1, w zakresie spełniania wymagań
  technicznych i organizacyjnych jest obowiązany w szczególności:
   1) wdrożyć system wewnętrznej kontroli jakości wytwarzanych środków
     żywienia zwierząt, obejmujący zwłaszcza:
     a) częstotliwość i sposób pobierania próbek do badań w miejscach, w
       których może nastąpić pogorszenie jakości produktów,
     b) metody badań,
     c) sposób postępowania z produktami niespełniającymi wymagań
       jakościowych,
   2) dysponować planem zakładu, obejmującym w szczególności pomieszczenia
     produkcyjne, magazynowe, socjalne i sanitarne, z zaznaczeniem:
     a) linii technologicznej wraz z miejscami, o których mowa w pkt 1 lit.
       a),
     b) dróg przemieszczania środków żywienia zwierząt,
     c) stanowisk pracy,
   3) wyznaczyć osobę odpowiedzialną za kontrolę jakości wytwarzanych
     środków żywienia zwierząt,
   4) określić zakres obowiązków pracowników zatrudnionych na stanowiskach
     pracy związanych z procesem technologicznym,
   5) prowadzić działalność przy użyciu urządzeń, których konstrukcja i
     rozmieszczenie:
     a) uniemożliwią zanieczyszczenie środków żywienia zwierząt,
     b) uniemożliwią zmianę kolejności lub pominięcie określonego etapu
       cyklu produkcyjnego,
     c) umożliwią ich czyszczenie po zakończeniu produkcji każdego
       asortymentu,
   6) zapewnić, aby procesem produkcji kierowała osoba posiadająca
     kwalifikacje, o których mowa w art. 7,
   7) prowadzić spis wytwarzanych środków żywienia zwierząt.
3. Minister właściwy do spraw rolnictwa określi, w drodze rozporządzenia,
  szczegółowe wymagania techniczne i organizacyjne, o których mowa w ust. 2,
  dotyczące wytwarzania środków żywienia zwierząt, o których mowa w ust. 1,
  w zależności od rodzaju i zakresu prowadzonej działalności.
                                      
                                   Art. 7.
W ramach prowadzenia działalności gospodarczej, o której mowa w art. 6 ust.
1:
   1) w zakresie wytwarzania dodatków paszowych i premiksów procesem
     produkcji powinna kierować osoba, która:
     a) ukończyła studia wyższe na jednym z kierunków: biologia,
       biotechnologia, chemia, farmacja, inżynieria chemiczna i procesowa,
       rolnictwo, technologia żywności i żywienie człowieka, weterynaria,
       zootechnika lub na kierunku lekarskim,
     b) ma co najmniej 3-letni staż pracy w zakresie wytwarzania dodatków
       paszowych lub środków farmaceutycznych,
   2) w zakresie wytwarzania pasz procesem produkcji powinna kierować osoba,
     która:
     a) ukończyła studia wyższe na jednym z kierunków, o których mowa w pkt
       1 lit. a), i ma co najmniej 2-letni staż pracy w zakresie
       wytwarzania pasz lub
     b) posiada średnie wykształcenie rolnicze, weterynaryjne lub o
       kierunku: technologia żywności oraz ma co najmniej 3-letni staż
       pracy w zakresie wytwarzania pasz.
                                      
                                   Art. 8.
W spisie, o którym mowa w art. 6 ust. 2 pkt 7, określa się:
   1) w zakresie wytwarzania dodatków paszowych lub materiałów paszowych:
     a) rodzaj i ilość wytworzonych dodatków paszowych lub materiałów
       paszowych,
     b) datę wytworzenia i numer serii,
     c) imię, nazwisko i adres albo nazwę i adres siedziby podmiotu, do
       którego zostały przekazane dodatki paszowe lub materiały paszowe,
   2) w zakresie wytwarzania premiksów:
     a) imię, nazwisko i adres albo nazwę i adres siedziby wytwórcy dodatku
       paszowego użytego w procesie wytwarzania premiksu lub
       przedsiębiorcy, od którego nabywany jest ten dodatek, jeżeli nie
       został on nabyty od jego wytwórcy,
     b) rodzaj i ilość dodatków paszowych użytych w procesie wytwarzania
       premiksów oraz datę ich wytworzenia i numer serii,
     c) rodzaj, ilość, datę wytworzenia i numer serii wytworzonego premiksu
       oraz datę jego wytworzenia,
     d) imię, nazwisko i adres albo nazwę i adres siedziby wytwórcy
       mieszanki paszowej lub podmiotu wprowadzającego do obrotu, do
       którego premiks został przekazany,
     e) rodzaj, ilość, numer serii i datę wytworzenia premiksu oraz datę
       przekazania go do odbiorcy,
   3) w zakresie wytwarzania mieszanek paszowych z udziałem premiksów:
     a) imię, nazwisko i adres albo nazwę i adres siedziby wytwórcy
       premiksu użytego w procesie wytwarzania mieszanki paszowej lub
       przedsiębiorcy, od którego został nabyty ten premiks, jeżeli nie
       został on nabyty od jego wytwórcy,
     b) rodzaj i ilość premiksów użytych w procesie wytwarzania mieszanki
       paszowej oraz datę ich wytworzenia i numer serii,
     c) rodzaj, ilość i numer serii wytworzonej mieszanki paszowej oraz
       datę jej wytworzenia,
   4) w zakresie wytwarzania mieszanek paszowych z materiałów paszowych
     zawierających substancje niepożądane w ilości przekraczającej ich
     dopuszczalną zawartość:
     a) imię, nazwisko i adres albo nazwę i adres siedziby wytwórcy
       materiału paszowego zawierającego substancje niepożądane w ilości
       przekraczającej ich dopuszczalną zawartość, użytego w procesie
       wytwarzania mieszanki paszowej, lub przedsiębiorcy, od którego
       nabywany jest ten materiał paszowy, jeżeli nie został on nabyty od
       jego wytwórcy,
     b) rodzaj, ilość, datę wytworzenia, numer serii i datę dostarczenia
       materiału paszowego, o którym mowa w lit. a), użytego w procesie
       wytwarzania mieszanki paszowej,
     c) rodzaj oraz ilość substancji niepożądanych w materiałach paszowych,
       o których mowa w lit. a),
     d) imię, nazwisko i adres albo nazwę i adres siedziby wytwórcy
       premiksu użytego w procesie wytwarzania mieszanki paszowej lub
       przedsiębiorcy, od którego został nabyty ten premiks, jeżeli nie
       został on nabyty od jego wytwórcy,
     e) rodzaj, ilość i numer serii wytworzonej mieszanki paszowej oraz
       datę jej wytworzenia.
                                      
                                   Art. 9.
Środki żywienia zwierząt przechowuje się w specjalnie do tego celu
przeznaczonych pomieszczeniach lub zbiornikach.
                                      
                                  Art. 10.
1. Przedsiębiorca prowadzący działalność gospodarczą w zakresie wytwarzania
  środków żywienia zwierząt jest obowiązany do:
   1) pobierania próbek do badań z każdej serii wytworzonego środka żywienia
     zwierząt, zwanych dalej "próbkami archiwalnymi",
   2) przechowywania próbek archiwalnych co najmniej do dnia, w którym
     upływa okres trwałości środka żywienia zwierząt,
   3) udostępniania próbek archiwalnych na każde żądanie organów
     sprawujących nadzór nad wytwarzaniem i stosowaniem środków żywienia
     zwierząt oraz obrotem nimi.
2. Próbki archiwalne powinny być umieszczone w zapieczętowanym opakowaniu,
  oznakowanym w sposób umożliwiający ich identyfikację i przechowywane w
  warunkach uniemożliwiających wystąpienie zmian w ich składzie i
  właściwościach.
3. Minister właściwy do spraw rolnictwa określi, w drodze rozporządzenia,
  szczegółowe zasady pobierania, znakowania i przechowywania próbek
  archiwalnych, mając na względzie:
   1) rodzaj środka żywienia zwierząt,
   2) zapewnienie, aby pobierana próbka była reprezentatywna dla serii
     środka żywienia zwierząt,
   3) możliwość właściwego przeprowadzenia badań jakościowych próbek
     archiwalnych przez organy sprawujące nadzór nad wytwarzaniem i
     stosowaniem środków żywienia zwierząt oraz obrotem nimi.
                                      
                                  Art. 11.
Przepisy art. 5-7, art. 8 pkt 3 i art. 9 stosuje się odpowiednio do
wytwarzania nieprzeznaczonych do obrotu mieszanek paszowych, składających
się z materiałów paszowych zawierających substancje niepożądane w ilości
przekraczającej ich dopuszczalną zawartość.
                                      
                                  Art. 12.
1. Podjęcie działalności gospodarczej w zakresie wytwarzania:
   1) dodatków paszowych, o których mowa w art. 6 ust. 1 pkt 1,
   2) materiałów paszowych, o których mowa w art. 6 ust. 1 pkt 3,
   3) premiksów zawierających dodatki paszowe z grup:
     a) antybiotyków,
     b) kokcydiostatyków i innych środków farmaceutycznych,
     c) stymulatorów wzrostu,
     d) witamin A lub D i innych chemicznie zdefiniowanych substancji o
       podobnym działaniu,
     e) pierwiastków śladowych - miedzi lub selenu,
   4) mieszanek paszowych zawierających premiksy, o których mowa w pkt 3
     lit. a)-c),
   5) mieszanek paszowych otrzymanych z materiałów paszowych zawierających
     substancje niepożądane w ilości przekraczającej ich dopuszczalną
     zawartość
 - wymaga zezwolenia wydanego w drodze decyzji administracyjnej przez
  właściwego powiatowego lekarza weterynarii.
2. Wytwarzanie mieszanek paszowych nieprzeznaczonych do obrotu z materiałów
  paszowych zawierających substancje niepożądane w ilości przekraczającej
  ich dopuszczalną zawartość   - wymaga zezwolenia wydanego w drodze
  decyzji administracyjnej przez właściwego powiatowego lekarza weterynarii.
                                      
                                  Art. 13.
Zezwolenia, o których mowa w art. 12, wydaje się po stwierdzeniu, że
wnioskodawca spełnia warunki weterynaryjne, o których mowa w przepisach o
zwalczaniu chorób zakaźnych, badaniu zwierząt rzeźnych i mięsa oraz o
Inspekcji Weterynaryjnej, a także po uzyskaniu pozytywnej opinii
wojewódzkiego inspektora jakości handlowej artykułów rolno-spożywczych, że
wnioskodawca spełnia wymagania techniczne i organizacyjne obowiązujące w
zakresie wytwarzania środków żywienia zwierząt.
                                      
                                  Art. 14.
1. Wnioskodawca celem uzyskania zezwolenia, o którym mowa w art. 12, składa
  wniosek do właściwego powiatowego lekarza weterynarii.
2. Powiatowy lekarz weterynarii przekazuje wniosek do właściwego
  wojewódzkiego inspektora jakości handlowej artykułów rolno-spożywczych w
  terminie 7 dni od dnia jego otrzymania.
3. Wojewódzki inspektor jakości handlowej artykułów rolno-spożywczych
  obowiązany jest wyrazić opinię, o której mowa w art. 13, niezwłocznie, nie
  później jednak niż w terminie 2 miesięcy od dnia doręczenia wystąpienia
  powiatowego lekarza weterynarii.
                                      
                                  Art. 15.
1. Wniosek o wydanie zezwolenia, o którym mowa w art. 12 ust. 1, poza
  wymaganiami określonymi w przepisach o działalności gospodarczej, powinien
  zawierać:
   1) określenie zakresu wykonywanej działalności gospodarczej z podaniem
     rodzaju środków żywienia zwierząt,
   2) wskazanie miejsca wytwarzania środków żywienia zwierząt.
2. Do wniosku, o którym mowa w ust. 1, należy dołączyć:
   1) dokumentację dotyczącą wewnętrznego systemu kontroli jakości, o którym
     mowa w art. 6 ust. 2 pkt 1,
   2) dokumenty, o których mowa w art. 6 ust. 2 pkt 2 i 4,
   3) dokumenty potwierdzające posiadanie wymaganych kwalifikacji zawodowych
     przez osoby, o których mowa w art. 7.
                                      
                                  Art. 16.
1. Wniosek o wydanie zezwolenia na wytwarzanie mieszanek paszowych, o
  których mowa w art. 12 ust. 2, powinien zawierać:
   1) imię, nazwisko i adres albo nazwę i adres siedziby wnioskodawcy,
   2) określenie rodzaju mieszanek paszowych,
   3) wskazanie miejsca wytwarzania mieszanek paszowych.
2. Do wniosku, o którym mowa w ust. 1, należy dołączyć:
   1) dokumentację dotycząca wewnętrznego systemu kontroli jakości, o którym
     mowa w art. 6 ust. 2 pkt 1,
   2) dokumenty, o których mowa w art. 6 ust. 2 pkt 2 i 4,
   3) dokumenty potwierdzające posiadanie wymaganych kwalifikacji zawodowych
     przez osoby, o których mowa w art. 7 pkt 2.
                                      
                                  Art. 17.
1. Zezwolenia, o których mowa w art. 12, zawierają w szczególności:
   1) imię, nazwisko i adres albo nazwę i adres siedziby wytwórcy,
   2) określenie zakresu wykonywanej działalności gospodarczej z podaniem
     materiałów paszowych, dodatków paszowych, premiksów lub mieszanek
     paszowych,
   3) określenie miejsca prowadzenia działalności.
2. Zezwolenie wydaje się niezwłocznie, lecz nie później niż w terminie 3
  miesięcy od dnia otrzymania wniosku.
3. Powiatowy lekarz weterynarii odmawia wydania zezwolenia, w drodze decyzji
  administracyjnej, jeżeli wnioskodawca nie spełnia wymagań, o których mowa
  w art. 13.
                                      
                                  Art. 18.
Zezwolenia, o których mowa w art. 12, mogą być cofnięte przez powiatowego
lekarza weterynarii, z własnej inicjatywy lub na wniosek wojewódzkiego
inspektora jakości handlowej artykułów rolno-spożywczych, jeżeli wytwarzanie
środków żywienia zwierząt odbywa się niezgodnie z przepisami prawa.
                                      
                                  Art. 19.
1. Podjęcie działalności gospodarczej w zakresie wytwarzania:
   1) dodatków paszowych, o których mowa w art. 6 ust. 1 pkt 2,
   2) premiksów zawierających:
     a) witaminy i chemicznie zdefiniowane substancje o podobnym działaniu,
       inne niż witaminy A i D,
     b) pierwiastki śladowe inne niż miedź i selen,
     c) karotenoidy i ksantofile,
     d) enzymy,
     e) mikroorganizmy,
     f) przeciwutleniacze, dla których została ustalona maksymalna
       zawartość w mieszankach paszowych pełnoporcjowych,
   3) mieszanek paszowych z udziałem premiksów zawierających:
     a) witaminy i inne chemicznie zdefiniowane substancje o podobnym
       działaniu,
     b) pierwiastki śladowe,
     c) karotenoidy i ksantofile,
     d) enzymy,
     e) mikroorganizmy,
     f) przeciwutleniacze, dla których została ustalona maksymalna
       zawartość w mieszankach paszowych pełnoporcjowych,
     g) substancje, o których mowa w art. 6 ust. 1 pkt 1 lit. a)-c)
    - jest dozwolone po uprzednim zgłoszeniu zamiaru jej rozpoczęcia do
     właściwego powiatowego lekarza weterynarii.
2. Zgłoszenie, o którym mowa w ust. 1, dokonywane jest w terminie co
  najmniej 7 dni przed dniem rozpoczęcia działalności gospodarczej.
3. Zgłoszenie, o którym mowa w ust. 1, zawiera:
   1) imię, nazwisko i adres zgłaszającego,
   2) określenie przedmiotu działalności gospodarczej z podaniem rodzaju
     wytwarzanych środków żywienia zwierząt,
   3) wskazanie miejsca wytwarzania środków żywienia zwierząt.
4. Zaprzestanie prowadzenia działalności gospodarczej, o której mowa w ust.
  1, należy zgłosić powiatowemu lekarzowi weterynarii w terminie 7 dni od
  dnia jej zaprzestania.
5. Powiatowy lekarz weterynarii, który przyjął zgłoszenia o rozpoczęciu lub
  zaprzestaniu działalności, o których mowa w ust. 1 i 4, przekazuje te
  zgłoszenia do właściwego terenowo wojewódzkiego inspektora jakości
  handlowej artykułów rolno-spożywczych w terminie 7 dni od dnia ich
  otrzymania.
                                      
                                  Art. 20.
1. Wytworzone i wprowadzone do obrotu pasze nie mogą zawierać w nadmiarze
  wody, substancji wiążących, zanieczyszczeń roślinnych oraz zanieczyszczeń
  mineralnych.
2. Z zastrzeżeniem ust. 3, dopuszcza się wprowadzanie do obrotu mieszanek
  paszowych wytworzonych z materiałów paszowych zawierających substancje
  niepożądane w ilości przekraczającej ich dopuszczalną zawartość, określoną
  na podstawie art. 4 ust. 2 pkt 3, o ile łączna zawartość substancji
  niepożądanych w wytworzonej mieszance nie będzie przekraczała ich
  dopuszczalnej zawartości.
3. Zabrania się wytwarzania mieszanek paszowych z następujących materiałów
  paszowych:
   1) orzechów ziemnych, kopry, rdzenia palmowego, nasion bawełny, bobassu,
     kukurydzy oraz produktów powstałych w wyniku ich przetworzenia,
     zawierających aflatoksynę B1 w ilości większej niż 0,2 mg w 1 kg tych
     materiałów paszowych,
   2) fosforanów zawierających w 1kg:
     a) więcej niż 10 mg kadmu,
     b) więcej niż 20 mg arsenu,
   3) pulpy cytrusowej zawierającej dioksyny w ilości większej niż 500
     pikogramów w 1 kg tego materiału paszowego.
4. Zawartość substancji niepożądanych w materiałach paszowych, o których
  mowa w ust. 3, odnosi się do materiałów paszowych zawierających wodę w
  ilości stanowiącej 12%.
5. Minister właściwy do spraw rolnictwa określi, w drodze rozporządzenia,
  dopuszczalną zawartość wody, substancji wiążących, zanieczyszczeń
  roślinnych oraz zanieczyszczeń mineralnych w paszach w zależności od
  rodzaju paszy, mając na względzie zapewnienie ich trwałości oraz
  zaspokojenie potrzeb żywieniowych zwierząt.
                                      
                                  Art. 21.
1. Dodatki paszowe oraz następujące materiały paszowe:
   1) białko uzyskiwane z mikroorganizmów należących do grupy bakterii,
     drożdży, glonów i grzybów,
   2) produkty uboczne uzyskane w procesie wytwarzania aminokwasów w drodze
     fermentacji,
   3) aminokwasy i ich sole,
   4) hydroksyanalogi aminokwasów,
   5) niebiałkowe związki azotowe,
 zwane dalej "produktami", mogą być wprowadzone do obrotu po ich wpisaniu
  do odpowiednich rejestrów produktów.
2. Zabrania się sprowadzania z zagranicy produktów, które nie są wpisane do
  rejestrów produktów, oraz sprowadzania z zagranicy mieszanek paszowych
  zawierających takie produkty.
3. Rejestry produktów prowadzi minister właściwy do spraw rolnictwa.
4. Rejestry produktów prowadzi się odrębnie dla:
   1) dodatków paszowych,
   2) materiałów paszowych.
5. Rejestry produktów zawierają:
   1) numer wpisu,
   2) oznaczenie przedsiębiorcy wytwarzającego produkt,
   3) nazwę grupy produktów,
   4) nazwę produktu oraz jego postać,
   5) określenie składu produktu oraz:
     a) w odniesieniu do produktów określonych chemicznie - nazwę
       substancji czynnej i jej wzór chemiczny,
     b) w odniesieniu do pozostałych produktów - opis substancji czynnej,
   6) określenie przeznaczenia produktu oraz gatunku i wieku zwierząt, dla
     których produkt jest przeznaczony,
   7) określenie okresu trwałości produktu,
   8) oznaczenie minimalnej i maksymalnej zawartości w mieszance paszowej
     pełnoporcjowej L - winianu potasowego kwasu metylopropionowego oraz
     dodatków paszowych z grup:
     a) antybiotyków,
     b) kokcydiostatyków i innych środków farmaceutycznych,
     c) mikroorganizmów,
   9) oznaczenie maksymalnej zawartości w mieszance paszowej pełnoporcjowej
     dodatków paszowych niewymienionych w pkt 8,
  10) określenie okresu karencji,
  11) określenie przeciwwskazań i specjalnych wymagań dotyczących stosowania
     produktu,
  12) określenie okresu ważności wpisu.
6. Oprócz danych, o których mowa w ust. 5:
   1) rejestr dodatków paszowych zawiera:
     a) informacje dotyczące występowania organizmów zmodyfikowanych
       genetycznie i ich produktów wraz z charakterystyką tych organizmów,
     b) w grupie mikroorganizmów - opis mikroorganizmów wraz z podaniem
       liczby jednostek formujących kolonie na 1 g,
     c) w grupie enzymów - nazwę substancji czynnej zgodnie z jej główną
       aktywnością enzymatyczną, określenie pochodzenia biologicznego i
       aktywności wyrażonej w jednostkach aktywności na 1 g,
   2) rejestr materiałów paszowych powinien zawierać dodatkowo określenie
     rodzaju i wymagań dotyczących podłoża materiałów paszowych, o których
     mowa w art. 6 ust. 1 pkt 3 lit. a)-c).
                                      
                                  Art. 22.
1. Do rejestru dodatków paszowych nie wpisuje się substancji oraz ich
  mieszanin, które:
   1) są przeznaczone, w zalecanych dawkach, do wyłącznego stosowania w
     leczeniu ludzi lub zwierząt,
   2) mają działanie profilaktyczne lub lecznicze, z zastrzeżeniem ust. 2.
2. Przepis ust. 1 pkt 2 nie ma zastosowania do dodatków paszowych z grupy
  kokcydiostatyków i innych środków farmaceutycznych.
                                      
                                  Art. 23.
1. Decyzję w sprawie wpisu do rejestrów produktów wydaje minister właściwy
  do spraw rolnictwa.
2. Decyzja, o której mowa w ust. 1, wydawana jest na podstawie wyników badań
  potwierdzających, że produkt jest przydatny w żywieniu zwierząt, a w
  szczególności, że nie powoduje zagrożeń dla zdrowia ludzi, zwierząt i dla
  środowiska, przeprowadzonych w jednostkach organizacyjnych określonych
  przez ministra właściwego do spraw rolnictwa zgodnie z art. 25 pkt 2.
3. Minister właściwy do spraw rolnictwa może uznać za wystarczające w
  całości lub w części wyniki badań przeprowadzonych za granicą, dołączone
  do wniosku przez wytwórcę lub importera.
4. Decyzja, o której mowa w ust. 1, powinna być wydana bez zbędnej zwłoki,
  nie później jednak niż w ciągu roku od dnia złożenia wniosku.
                                      
                                  Art. 24.
1. Wniosek o wpis produktów do rejestrów produktów składa producent lub
  importer.
2. Wniosek, o którym mowa w ust. 1, powinien zawierać:
   1) imię, nazwisko i adres albo nazwę i adres siedziby wnioskodawcy,
   2) informacje, o których mowa w art. 21 ust. 5 i 6,
   3) informacje dotyczące skuteczności działania produktów,
   4) uzasadnienie obecności w produktach każdego ze składników, jeżeli
     dodatek paszowy jest mieszaniną substancji czynnych,
   5) opis metodyki postępowania analitycznego mającego na celu określenie
     zawartości substancji czynnej w produkcie, a także w premiksach i
     mieszankach paszowych zawierających ten produkt.
3. Do wniosku, o którym mowa w ust. 1, należy dołączyć wyniki badań, o
  których mowa w art. 23 ust. 2 lub 3.
                                      
                                  Art. 25.
Minister właściwy do spraw rolnictwa, w porozumieniu z ministrem właściwym
do spraw środowiska oraz ministrem właściwym do spraw zdrowia, określi, w
drodze rozporządzenia:
   1) zakres badań, o których mowa w art. 23 ust. 2, uwzględniając
     przydatność badanych produktów w żywieniu zwierząt, ochronę zdrowia
     ludzi i zwierząt, a także ochronę środowiska,
   2) jednostki organizacyjne uprawnione do przeprowadzania badań, o których
     mowa w pkt 1, uwzględniając kwalifikacje kadr i wyposażenie w
     specjalistyczny sprzęt do przeprowadzania badań.
                                      
                                  Art. 26.
Wpis do rejestrów produktów ważny jest przez okres w nim określony, nie
dłużej jednak niż 5 lat.
                                      
                                  Art. 27.
Rejestry produktów są dostępne dla osób mających w tym interes prawny, z
wyłączeniem danych objętych tajemnicą państwową i służbową oraz ochroną
własności przemysłowej wytwórcy.
                                      
                                  Art. 28.
Minister właściwy do spraw rolnictwa może, w drodze decyzji, skreślić
produkt z rejestru:
   1) na wniosek przedsiębiorcy, który wystąpił o wpis do rejestru,
   2) jeżeli produkt przestał spełniać wymagania warunkujące wpis do
     rejestru.
                                      
                                  Art. 29.
Minister właściwy do spraw rolnictwa na podstawie prowadzonych rejestrów
produktów ogłasza corocznie do dnia 30 listopada, w drodze obwieszczenia, w
Dzienniku Urzędowym Rzeczypospolitej Polskiej "Monitor Polski" wykazy
produktów dopuszczonych do obrotu.
                                      
                                  Art. 30.
1. W obrocie mogą znajdować się wyłącznie produkty, których skład i postać
  są zgodne z danymi w tym zakresie, zawartymi w rejestrach produktów.
2. Produkt może być wprowadzony do obrotu po upływie okresu trwałości po
  przeprowadzeniu dodatkowych badań przez jednostkę organizacyjną, która
  przeprowadziła badania przed wpisaniem produktu do odpowiedniego rejestru
  produktów, albo przez inną jednostkę organizacyjną upoważnioną do
  przeprowadzenia badań oraz po określeniu przez tę jednostkę nowego okresu
  przydatności produktu do stosowania w żywieniu zwierząt.
3. Przy wytwarzaniu premiksów i mieszanek paszowych pełnoporcjowych z
  udziałem produktów, o których mowa w art. 21 ust. 1, należy przestrzegać
  wymagań określonych dla nich w rejestrach produktów.
                                      
                                  Art. 31.
1. Nazwa materiału paszowego, dodatku paszowego, premiksu lub mieszanki
  paszowej powinna informować nabywcę o tym, jaki stanowią one rodzaj środka
  żywienia zwierząt, oraz powinna umożliwiać ich odróżnienie od podobnych
  środków żywienia zwierząt.
2. Minister właściwy do spraw rolnictwa określi, w drodze rozporządzenia,
  materiały paszowe inne niż wymienione w art. 21 ust. 1, które mogą być
  wprowadzane do obrotu wyłącznie pod nazwą określoną w tym rozporządzeniu,
  z uwzględnieniem opisu tych materiałów i rodzaju procesów technologicznych
  stosowanych do ich wytwarzania oraz obowiązujących w tym zakresie
  przepisów Unii Europejskiej.
                                      
                                  Art. 32.
1. Mieszanka paszowa uzupełniająca może być wprowadzona do obrotu, jeżeli
  zawartość witaminy D oraz dodatków paszowych z grup antybiotyków,
  stymulatorów wzrostu, kokcydiostatyków i innych środków farmaceutycznych
  oraz przeciwutleniaczy nie przekracza pięciokrotności ustalonej w
  rejestrze produktów maksymalnej zawartości tych dodatków w mieszance
  paszowej pełnoporcjowej.
2. Minister właściwy do spraw rolnictwa może określić, w drodze
  rozporządzenia, inne niż ustalone w ust. 1 zawartości dodatków paszowych w
  określonych mieszankach paszowych uzupełniających, jeżeli ich zastosowanie
  w połączeniu z innymi paszami nie będzie stwarzać zagrożenia dla zdrowia
  zwierząt oraz ujemnie wpływać na jakość środków spożywczych pochodzenia
  zwierzęcego.
                                      
                                  Art. 33.
1. Przedsiębiorca prowadzący działalność gospodarczą w zakresie obrotu:
   1) dodatkami paszowymi, o których mowa w art. 6 ust. 1 pkt 1 i 2,
   2) materiałami paszowymi, o których mowa w art. 6 ust. 1 pkt 3,
   3) premiksami zawierającymi dodatki paszowe, o których mowa w art. 6 ust.
     1
     pkt 4,
 obowiązany jest zapewnić spełnianie wymagań technicznych i organizacyjnych
  odpowiednich ze względu na rodzaj i zakres prowadzonej działalności.
2. Do wymagań technicznych i organizacyjnych, o których mowa w ust. 1,
  stosuje się odpowiednio przepisy art. 5, art. 6 ust. 2 pkt 1, 3 i 7, art.
  8 pkt 1 i 2, z tym, że wymóg określony w art. 6 ust. 2 pkt 1 dotyczy
  wewnętrznego systemu kontroli jakości przechowywanych dodatków paszowych,
  materiałów paszowych lub premiksów.
3. Jeżeli przedsiębiorca, o którym mowa w ust. 1, dokonuje pakowania lub
  przepakowywania dodatków paszowych, materiałów paszowych lub premiksów,
  obowiązany jest dodatkowo zapewnić spełnianie wymagań technicznych i
  organizacyjnych określonych w art. 6 ust. 2 pkt 2 i pkt 4-7.
4. Minister właściwy do spraw rolnictwa określi, w drodze rozporządzenia,
  szczegółowe wymagania techniczne i organizacyjne w zakresie prowadzenia
  obrotu dodatkami paszowymi, materiałami paszowymi i premiksami, o których
  mowa w ust. 1, odpowiednio do zakresu prowadzonej działalności, mając na
  względzie zapewnienie ich właściwej jakości.
                                      
                                  Art. 34.
1. Podjęcie działalności gospodarczej w zakresie prowadzenia obrotu:
   1) dodatkami paszowymi, o których mowa w art. 6 ust. 1 pkt 1,
   2) materiałami paszowymi, o których mowa w art. 6 ust. 1 pkt 3,
   3) premiksami, o których mowa w art. 12 ust. 1 pkt 3,
 wymaga, z zastrzeżeniem ust. 3, zezwolenia wydanego w drodze decyzji
  administracyjnej przez właściwego powiatowego lekarza weterynarii.
2. Przepisy art. 14-18 stosuje się odpowiednio.
3. Przepis ust. 1 nie dotyczy przedsiębiorcy, który uzyskał zezwolenie, o
  którym mowa w art. 12 ust. 1.
                                      
                                  Art. 35.
1. Podjęcie działalności gospodarczej w zakresie prowadzenia obrotu:
   1) dodatkami paszowymi, o których mowa w art. 6 ust. 1 pkt 2,
   2) premiksami, o których mowa w art. 19 ust. 1 pkt 2,
 wymaga, z zastrzeżeniem ust. 3, zgłoszenia do właściwego powiatowego
  lekarza weterynarii w terminie co najmniej 7 dni przed rozpoczęciem
  działalności.
2. Przepisy art. 19 ust. 2-5 stosuje się odpowiednio.
3. Przepis ust. 1 nie dotyczy przedsiębiorcy, który dokonał zgłoszenia, o
  którym mowa w art. 19 ust. 1 pkt 1 i 2.
                                      
                                  Art. 36.
1. Główny Lekarz Weterynarii prowadzi ewidencję przedsiębiorców prowadzących
  działalność gospodarczą w zakresie wytwarzania środków żywienia zwierząt
  oraz obrotu nimi, a także podmiotów wytwarzających mieszanki paszowe, o
  których mowa w art. 12 ust. 2; ewidencja jest jawna.
2. Do ewidencji wpisuje się:
   1) oznaczenie przedsiębiorcy i adres siedziby, a w przypadku podmiotu
     wytwarzającego mieszanki paszowe, o których mowa w art. 12 ust. 2, jego
     imię, nazwisko i adres albo nazwę i adres siedziby,
   2) numer zezwolenia lub zgłoszenia,
   3) zakres działalności objętej zezwoleniem lub zgłoszeniem.
3. Organ, o którym mowa w ust. 1, obowiązany jest corocznie w terminie do
  dnia 30 września przekazywać ministrowi właściwemu do spraw rolnictwa
  dane, o których mowa w ust. 2, dotyczące:
   1) przedsiębiorców, o których mowa w art. 12 ust. 1,
   2) przedsiębiorców prowadzących obrót:
     a) dodatkami paszowymi, o których mowa w art. 6 ust. 1 pkt 1,
     b) materiałami paszowymi, o których mowa w art. 6 ust. 1 pkt 3,
     c) premiksami zawierającymi dodatki paszowe z grup antybiotyków,
       kokcydiostatyków i innych środków farmaceutycznych, stymulatorów
       wzrostu oraz witaminy A lub D i miedź lub selen,
   3) podmiotów, o których mowa w art. 12 ust. 2.
4. Minister właściwy do spraw rolnictwa na podstawie informacji, o których
  mowa ust. 3, corocznie w terminie do dnia 30 listopada ogłasza, w drodze
  obwieszczenia, w Dzienniku Urzędowym Rzeczypospolitej Polskiej "Monitor
  Polski" wykaz:
   1) przedsiębiorców, o których mowa w art. 12 ust. 1,
   2) przedsiębiorców prowadzących obrót:
     a) dodatkami paszowymi, o których mowa w art. 6 ust. 1 pkt 1,
     b) materiałami paszowymi, o których mowa w art. 6 ust. 1 pkt 3,
     c) premiksami zawierającymi dodatki paszowe z grup antybiotyków,
       kokcydiostatyków i innych środków farmaceutycznych, stymulatorów
       wzrostu oraz witaminy A lub D i miedź lub selen,
   3) podmiotów, o których mowa w art. 12 ust. 2.
                                      
                                  Art. 37.
1. Środki żywienia zwierząt powinny być wprowadzane do obrotu w szczelnych i
  odpowiednio zamkniętych opakowaniach lub pojemnikach tak, aby po
  otworzeniu opakowania lub pojemnika zamknięcie ulegało zniszczeniu, a
  opakowanie nie mogło być użyte ponownie.
2. Mieszanki paszowe mogą być wprowadzane do obrotu luzem albo w
  niezamkniętych opakowaniach lub pojemnikach w przypadku:
   1) dostawy mieszanek paszowych pomiędzy ich wytwórcami,
   2) dostawy mieszanek paszowych przez ich wytwórców do przedsiębiorców
     zajmujących się ich pakowaniem,
   3) dostawy mieszanek paszowych bezpośrednio od ich wytwórców do
     posiadaczy zwierząt gospodarskich,
   4) mieszanek paszowych uzyskiwanych przez zmieszanie całych ziaren zbóż,
   5) bloków lub lizawek,
   6) sprzedaży mieszanek paszowych w ilości nieprzekraczającej 50 kg z
     uprzednio zamkniętych opakowań lub pojemników,
   7) mieszanek paszowych melasowanych, zawierających nie więcej niż 3
     materiały paszowe,
   8) mieszanek paszowych granulowanych.
                                      
                                  Art. 38.
1. Wprowadzane do obrotu środki żywienia zwierząt powinny być oznakowane.
2. Oznakowanie, o którym mowa w ust. 1, polega na umieszczeniu w sposób
  widoczny, czytelny i nieusuwalny na każdym opakowaniu środka żywienia
  zwierząt lub dołączonej do opakowania etykiecie informacji w języku
  polskim, określającej w szczególności:
   1) rodzaj, nazwę, a w przypadku produktu także numer wpisu do
     odpowiedniego rejestru produktów,
   2) wytwórcę i numer zezwolenia na wytwarzanie, o ile jest ono wymagane,
   3) masę netto, a dla płynów objętość albo masę netto,
   4) okres trwałości oraz okres karencji, o ile jest przewidywany,
   5) przeznaczenie z uwzględnieniem gatunku i wieku zwierząt, dla których
     środek żywienia zwierząt jest przeznaczony,
   6) materiały paszowe lub kategorie grupujące kilka materiałów paszowych
     charakteryzujących się tym samym źródłem pochodzenia,
   7) zawartość składników pokarmowych,
   8) datę produkcji albo numer serii,
   9) sposób stosowania, w tym zasady bezpiecznego użycia.
3. W przypadku, o którym mowa w art. 37 ust. 2, informacje wymienione w ust.
  2 powinny być dołączone do dokumentów przewozowych i przekazane odbiorcy.
4. Oznakowanie środków żywienia zwierząt nie może wprowadzać w błąd nabywcy,
  w szczególności odnośnie do ich tożsamości, w tym rodzaju, właściwości,
  pochodzenia, składu, ilości oraz sposobu produkcji, lub sugerować, że
  posiadają one specjalne właściwości, jeżeli ich nie posiadają albo jeżeli
  inne pasze, dodatki paszowe lub premiksy posiadają również takie
  właściwości.
5. Minister właściwy do spraw rolnictwa określi, w drodze rozporządzenia:
   1) szczegółowe zasady dotyczące oznakowania środków żywienia zwierząt, w
     tym zakres informacji, które powinny być umieszczone na ich opakowaniu
     lub etykiecie dołączonej do opakowania albo dołączone do dokumentów
     przewozowych,
   2) kategorie grupujące materiały paszowe charakteryzujące się jednakowym
     źródłem pochodzenia,
   3) limity tolerancji zawartości składników pokarmowych i dodatków
     paszowych, mając na względzie zapewnienie ochrony interesów nabywców i
     obiektywnych kryteriów kontroli.
6. Minister właściwy do spraw rolnictwa może określić, w drodze
  rozporządzenia, zakres dodatkowych informacji, które mogą być umieszczane
  na opakowaniu środków żywienia zwierząt lub etykiecie dołączonej do
  opakowania albo w dokumentach przewozowych, uwzględniając obowiązujące w
  tym zakresie przepisy Unii Europejskiej.
                                      
                                  Art. 39.
1. W razie stwierdzenia, że środek żywienia zwierząt nie spełnia warunków
  określonych w ustawie, powiatowy lekarz weterynarii lub wojewódzki
  inspektor jakości handlowej artykułów rolno-spożywczych w zakresie
  właściwości, o których mowa w art. 44 ust. 1, może w drodze decyzji
  administracyjnej:
   1) nakazać jego uzdatnienie albo zniszczenie,
   2) określić inne jego przeznaczenie niż zastosowanie w żywieniu zwierząt,
   3) nakazać jego wycofanie z obrotu.
2. Decyzji, o której mowa w ust. 1 pkt 3, nadaje się rygor natychmiastowej
  wykonalności.
                                  Art. 40.
1. Dodatki paszowe i premiksy mogą być stosowane w żywieniu zwierząt
  wyłącznie jako składniki mieszanek paszowych.
2. Minister właściwy do spraw rolnictwa, w porozumieniu z ministrem
  właściwym do spraw środowiska oraz ministrem właściwym do spraw zdrowia,
  określi, w drodze rozporządzenia, szczegółowe zasady stosowania dodatków
  paszowych i premiksów w zależności od ich rodzaju, mając na względzie
  zapewnienie właściwej jakości mieszanek paszowych oraz ochronę zdrowia
  ludzi i zwierząt, właściwą jakość środków spożywczych pochodzenia
  zwierzęcego i ochronę środowiska.
                                      
                                  Art. 41.
Mieszanka paszowa uzupełniająca może być stosowana w żywieniu zwierząt tylko
w połączeniu z inną paszą.
                                      
                                  Art. 42.
1. Mieszanka paszowa dietetyczna, o której mowa w art. 2 pkt 9, powinna
  zawierać materiały paszowe w ilości i proporcjach zapewniających właściwe
  wykorzystanie jej przez zwierzęta, u których wystąpiły zakłócenia procesów
  trawiennych i przemian metabolicznych.
2. Minister właściwy do spraw rolnictwa określi, w drodze rozporządzenia,
  rodzaje mieszanek paszowych dietetycznych wraz z określeniem ich
  przeznaczenia, właściwości pokarmowych, gatunków lub kategorii zwierząt,
  wymagań w zakresie oznakowania oraz zleceń dotyczących stosowania mając na
  uwadze szczególne przeznaczenie tych mieszanek paszowych oraz wymagania
  dotyczące kontroli środków żywienia zwierząt.
                                  Art. 43.
1. Środki żywienia zwierząt niespełniające warunków określonych w ustawie
  mogą być stosowane w żywieniu zwierząt wyłącznie w celach doświadczalnych,
  po powiadomieniu powiatowego lekarza weterynarii, właściwego ze względu na
  miejsce prowadzenia doświadczenia.
2. Zwierzęta gospodarskie użyte do celów doświadczalnych, o których mowa w
  ust. 1, ani produkty od nich pozyskane nie mogą być wprowadzane do obrotu.
                                      
                                  Art. 44.
1. Nadzór nad wytwarzaniem i stosowaniem środków żywienia zwierząt oraz nad
  obrotem nimi sprawują:
   1) Inspekcja Weterynaryjna w zakresie:
     a) warunków weterynaryjnych, o których mowa w przepisach o zwalczaniu
       chorób zakaźnych zwierząt, badaniu zwierząt rzeźnych i mięsa oraz o
       Inspekcji Weterynaryjnej,
     b) mikrobiologicznej oceny oraz zawartości substancji niepożądanych, z
       wyłączeniem substancji niepożądanych pochodzenia roślinnego lub
       substancji pochodzenia roślinnego, o których mowa w art. 4 ust. 1
       pkt 2,
   2) Inspekcja Jakości Handlowej Artykułów Rolno-Spożywczych w zakresie:
     a) wartości pokarmowej środków żywienia zwierząt,
     b) zawartości substancji niepożądanych pochodzenia roślinnego lub
       substancji pochodzenia roślinnego, o których mowa w art. 4 ust. 1
       pkt 2,
     c) wymagań technicznych i organizacyjnych obowiązujących w zakresie
       wytwarzania i wprowadzania do obrotu środków żywienia zwierząt,
     d) prawidłowości oznakowania środków żywienia zwierząt wprowadzonych
       do obrotu.
2. W razie stwierdzenia, że działalność podmiotu wytwarzającego środki
  żywienia zwierząt lub prowadzącego obrót tymi środkami jest niezgodna z
  przepisami ustawy, powiatowy lekarz weterynarii lub wojewódzki inspektor
  jakości handlowej artykułów rolno-spożywczych, w zależności od zakresu
  sprawowanego nadzoru, może w drodze decyzji:
   1) nakazać usunięcie uchybień w określonym terminie,
   2) wstrzymać prowadzenie działalności do czasu usunięcia uchybień.
3. Decyzjom, o których mowa w ust. 2, nadaje się rygor natychmiastowej
  wykonalności.
4. Graniczny lekarz weterynarii i wojewódzki inspektor jakości handlowej
  artykułów rolno-spożywczych przeprowadzają kontrolę graniczną
  wprowadzanych na polski obszar celny środków żywienia zwierząt.
5. Organy, o których mowa w ust. 4, zakażą wprowadzenia na polski obszar
  celny produktów oraz mieszanek paszowych z udziałem produktów
  niespełniających wymagań określonych w ustawie.
6. Organy Inspekcji Weterynaryjnej oraz Inspekcji Handlowej Jakości
  Artykułów Rolno-Spożywczych obowiązane są współdziałać w zakresie nadzoru,
  o którym mowa w ust. 1, w szczególności poprzez uzgadnianie planów pracy,
  w tym kontroli, oraz wzajemne przekazywanie informacji i dokumentów.
7. Minister właściwy do spraw rolnictwa określi, w drodze rozporządzenia:
   1) szczegółowe zasady pobierania próbek do badań,
   2) metodykę postępowania analitycznego w zakresie określania zawartości
     składników pokarmowych i dodatków paszowych w materiałach paszowych,
     premiksach i mieszankach paszowych,
   3) wykaz laboratoriów upoważnionych do prowadzenia tych badań w ramach
     nadzoru, o którym mowa w ust. 1.
                                  Art. 45.
1. Przedsiębiorcy, u których zostaną pobrane w ramach nadzoru sprawowanego
  przez Inspekcję Jakości Handlowej Artykułów Rolno-Spożywczych próbki
  środków żywienia zwierząt, są obowiązani uiścić opłaty za przeprowadzenie
  badań tych próbek w upoważnionych laboratoriach, jeśli w ich wyniku
  zostanie stwierdzone, że pasze, dodatki paszowe lub premiksy nie spełniają
  wymagań określonych w ustawie.
2. Należności pieniężne z tytułu opłat, o których mowa w ust. 1, stanowią
  dochód budżetu państwa i stosuje się do nich przepisy działu III ustawy z
  dnia 29 sierpnia 1997 r. - Ordynacja podatkowa (Dz.U. Nr 137, poz. 926 i
  Nr 160, poz. 1083, z 1998 r. Nr 106, poz. 668, z 1999 r. Nr 11, poz. 95 i
  Nr 92, poz. 1062, z 2000 r. Nr 94, poz. 1037, Nr 116, poz. 1216, Nr 120,
  poz. 1268 i Nr 122, poz. 1315 oraz z 2001 r. Nr 16, poz. 166, Nr 39, poz.
  459 i Nr 42, poz. 475).
3. Minister właściwy do spraw rolnictwa, w porozumieniu z ministrem
  właściwym do spraw finansów, określi, w drodze rozporządzenia, wysokość
  opłat, o których mowa w ust. 1, uwzględniając koszty pobrania próbek,
  koszty dojazdu osób pobierających te próbki, a także koszty
  przeprowadzanych analiz.
                                      
                                  Art. 46.
1. Kto:
   1) wytwarza, wprowadza do obrotu lub stosuje w żywieniu zwierząt pasze,
     dodatki paszowe lub premiksy niespełniające warunków określonych w
     ustawie,
   2) wytwarza, wprowadza do obrotu lub stosuje w żywieniu zwierząt pasze,
     dodatki paszowe lub premiksy zawierające substancje, o których mowa w
     art. 4 ust. 1 pkt 1 lub 2,
   3) wytwarza, wprowadza do obrotu lub stosuje w żywieniu zwierząt
     gospodarskich  materiały paszowe, o których mowa w art. 4 ust. 1 pkt 3,
   4) wytwarza, wprowadza do obrotu lub stosuje w żywieniu zwierząt pasze, o
     których mowa w art. 4 ust. 1 pkt 4 i 5, lub wytwarza i wprowadza do
     obrotu pasze, o których mowa w art. 20 ust. 1,
   5) prowadzi działalność gospodarczą, o której mowa w art. 5, w
     nieprzystosowanych do tego celu pomieszczeniach oraz nie przechowuje
     pasz, dodatków paszowych i premiksów w specjalnie do tego celu
     przeznaczonych pomieszczeniach lub zbiornikach, o których mowa w art.
     9,
   6) dopuszcza, aby procesem produkcji pasz, dodatków paszowych lub
     premiksów wymienionych w art. 6 ust. 1 kierowała osoba nie mająca
     kwalifikacji, o których mowa w art. 7,
   7) nie prowadzi spisu, o którym mowa w art. 6 ust. 2 pkt 7, lub prowadzi
     go niezgodnie z przepisami ustawy,
   8) nie pobiera próbek archiwalnych wytworzonych środków żywienia zwierząt
     lub postępuje z tymi próbkami niezgodnie z wymaganiami, o których mowa
     w art. 10 ust. 2,
   9) prowadzi działalność, o której mowa w art. 12 i 34, bez wymaganych
     zezwoleń,
  10 prowadzi działalność, o której mowa w art. 19 i 35, bez uprzedniego
     zgłoszenia zamiaru jej rozpoczęcia,
  11) wytwarza mieszanki paszowe z materiałów paszowych, o których mowa w
     art. 20 ust. 3,
  12) wytwarza, wprowadza do obrotu i stosuje w żywieniu zwierząt produkty
     bez uprzedniego wpisania ich do odpowiednich rejestrów produktów, o
     których mowa w art. 21 ust 1,
  13) wprowadza do obrotu materiały paszowe, mieszanki paszowe, dodatki
     paszowe i premiksy niezgodnie z wymaganiami, o których mowa w art. 37
     ust. 1 i 2,
  14) nie znakuje wprowadzanych do obrotu pasz, dodatków paszowych lub
     premiksów zgodnie z wymaganiami, o których mowa w art. 38 ust. 1-4, lub
     znakuje je niezgodnie z przepisami ustawy,
  15) wprowadza do obrotu zwierzęta użyte do celów eksperymentalnych, o
     których mowa w art. 43 ust. 2,
     podlega karze grzywny.
2. W sprawach, o których mowa w ust. 1, orzeka się na podstawie przepisów o
  postępowaniu w sprawach o wykroczenia.
                                      
                                  Art. 47.
W ustawie z dnia 10 października 1991 r. o środkach farmaceutycznych,
materiałach medycznych, aptekach, hurtowniach i Inspekcji Farmaceutycznej
(Dz.U. Nr 105, poz. 452, z 1993 r. Nr 16, poz. 68 i Nr 47, poz. 211, z 1996
r. Nr 106, poz. 496, z 1997 r. Nr 28, poz. 152, Nr 43, poz. 272, Nr 60, poz.
369, Nr 88, poz. 554 i Nr 121, poz. 770, z 1998 r. Nr 106, poz. 668, z 1999
r. Nr 70, poz. 778 oraz z 2000 r. Nr 12, poz. 136, Nr 50, poz. 599, Nr 96,
poz. 1056 i Nr 120, poz. 1268) w art. 2 w ust. 1 w pkt 2 wyrazy "a także w
celu poprawy cech użytkowych zwierząt, z wyjątkiem preparatów stosowanych
poza organizmem żywym" zastępuje się wyrazami "z wyjątkiem preparatów
stosowanych poza organizmem żywym, a także dodatków paszowych i premiksów w
rozumieniu przepisów o środkach żywienia zwierząt".
                                      
                                  Art. 48.
W ustawie z dnia 24 kwietnia 1997 r. o zwalczaniu chorób zakaźnych zwierząt,
badaniu zwierząt rzeźnych i mięsa oraz o Inspekcji Weterynaryjnej (Dz.U. z
1999 r. Nr 66, poz. 752 oraz z 2001 r. Nr 29, poz. 320) wprowadza się
następujące zmiany:
1) w art. 2:
   a) w pkt 6 wyrazy " , pasze i surowce paszowe" zastępuje się wyrazami
     "oraz środki żywienia zwierząt",
   b) w pkt 16 wyrazy "pasze, surowce paszowe" zastępuje się wyrazami
     "środki żywienia zwierząt";
2) w art. 5 w ust. 1 w pkt 4 wyrazy " , pasz oraz dodatków do pasz"
  zastępuje się wyrazami "oraz środków żywienia zwierząt";
3) w art. 11 w ust. 3 w zdaniu wstępnym wyrazy " , pasze i surowce paszowe"
  zastępuje się wyrazami "oraz środki żywienia zwierząt";
4) w art. 19 w ust. 1 w pkt 4 wyraz "paszy" zastępuje się wyrazami "środków
  żywienia zwierząt";
5) w art. 22:
   a) w pkt 4 wyrazy "paszy, surowców paszowych" zastępuje się wyrazami
     "środków żywienia zwierząt",
   b) w pkt 8 wyraz "paszami" zastępuje się wyrazami "środkami żywienia
     zwierząt",
   c) w pkt 9 wyrazy " , pasz i surowców paszowych" zastępuje się wyrazami
     "oraz środków żywienia zwierząt",
   d) w pkt 13 wyrazy "paszami i surowcami paszowymi" zastępuje się wyrazami
     "środkami żywienia zwierząt";
6) w art. 23 w ust. 1 w pkt 6 wyrazy "surowców paszowych i pasz" zastępuje
  się wyrazami "środków żywienia zwierząt";
7) w art. 25 w ust. 4 w pkt 3 w lit. a) w tiret pierwszym wyrazy "paszami i
  surowcami paszowymi" zastępuje się wyrazami "środkami żywienia zwierząt";
8) w art. 41 w ust. 1 w pkt 1 w lit. d) wyrazy "pasz i surowców paszowych"
  zastępuje się wyrazami "środków żywienia zwierząt";
9) w art. 48 w ust. 1 wyrazy " , pasz i surowców paszowych" zastępuje się
  wyrazami "oraz środków żywienia zwierząt";
10) w art. 49 w ust. 1 w pkt 1 w lit. b) wyrazy "pasz i surowców paszowych"
  zastępuje się wyrazami "środków żywienia zwierząt".
                                  Art. 49.
W ustawie z dnia 11 stycznia 2001 r. o substancjach i preparatach
chemicznych (Dz.U. Nr 11, poz. 84) w art. 1 w ust. 3 w pkt 3 lit. c)
otrzymuje brzmienie:
   "c) środkami żywienia zwierząt w rozumieniu przepisów o środkach żywienia
     zwierząt,".
   
                                  Art. 50.
1. Przedsiębiorcy, którzy w dniu wejścia w życie ustawy prowadzą działalność
  dotyczącą wytwarzania środków żywienia zwierząt lub obrotu nimi, która
  wymaga zgłoszenia powiatowemu lekarzowi weterynarii, obowiązani są do
  dokonania tego zgłoszenia w terminie 7 dni od dnia wejścia w życie
  niniejszej ustawy.
2. Przedsiębiorcy, którzy w dniu wejścia w życie ustawy prowadzą działalność
  dotyczącą wytwarzania środków żywienia zwierząt lub obrotu nimi, która
  wymaga zezwolenia powiatowego lekarza weterynarii, obowiązani są do
  przedłożenia odpowiedniego wniosku w terminie miesiąca od dnia wejścia w
  życie niniejszej ustawy.
3. Minister właściwy do spraw rolnictwa określi, w drodze rozporządzenia,
  wykaz produktów, które w ciągu roku od dnia wejścia w życie ustawy mogą
  być wytwarzane i wprowadzane do obrotu bez uprzedniego ich wpisania do
  odpowiednich rejestrów produktów, uwzględniając obowiązujące w tym
  zakresie przepisy Unii Europejskiej.
                                      
                                  Art. 51.
Traci moc ustawa z dnia 13 lipca 1939 r. o nadzorze nad niektórymi środkami
żywienia zwierząt (Dz.U. Nr 63, poz. 419, z 1990 r. Nr 34, poz. 198, z 1997
r. Nr 60, poz. 369, z 1998 r. Nr 106, poz. 668 oraz z 2000 r. Nr 120, poz.
1268).
                                      
                                  Art. 52.
Ustawa wchodzi w życie po upływie 12 miesięcy od dnia ogłoszenia.
