



Dz.U. z 2004 r. Nr 152, poz. 1597
                                        
                                        
                                        
                                   U S T A W A
                             z dnia 27 maja 2004 r.
                                        
   o zmianie ustawy o wychowaniu w trzeźwości i przeciwdziałaniu alkoholizmowi
                                        
                                        
                                     Art. 1.
W ustawie z dnia 26 października 1982 r. o wychowaniu w trzeźwości i
przeciwdziałaniu alkoholizmowi (Dz.U. z 2002 r. Nr 147, poz. 1231 i Nr 167, poz.
1372, z 2003 r. Nr 80, poz. 719 i Nr 122, poz. 1143 oraz z 2004 r. Nr 29, poz.
257 i Nr 99, poz. 1001) w art. 132 wprowadza się następujące zmiany:
1) ust. 1-5 otrzymują brzmienie:
     "1. Podmioty świadczące usługę będącą reklamą napojów alkoholowych wnoszą
       na wyodrębniony rachunek utworzony w tym celu przez ministra właściwego
       do spraw kultury fizycznej i sportu opłatę w wysokości 10% podstawy
       opodatkowania podatkiem od towarów i usług wynikającej z tej usługi.
     2. Podmioty, o których mowa w ust. 1, sporządzają zbiorczą deklarację
       miesięczną według wzoru określonego na podstawie ust. 4 i przekazują ją
       w terminie do 20 dnia miesiąca następującego bezpośrednio po miesiącu, w
       którym powstał obowiązek wystawienia faktury, zgodnie z przepisami o
       podatku od towarów i usług, na wynagrodzenie lub jego część.
     3. Deklaracje, o których mowa w ust. 2, składa się do tego samego urzędu
       skarbowego, do którego składa się deklarację dotyczącą podatku od
       towarów i usług w zakresie usługi, o której mowa w ust. 1.
     4. Minister właściwy do spraw kultury fizycznej i sportu w porozumieniu z
       ministrem właściwym do spraw finansów publicznych określi, w drodze
       rozporządzenia, wzór zbiorczej deklaracji miesięcznej dotyczącej opłaty,
       o której mowa w ust. 1, oraz szczegółowy zakres zawartych w niej danych,
       uwzględniając w szczególności imię i nazwisko lub nazwę (firmę) podmiotu
       zobowiązanego do wniesienia opłaty, jego adres zamieszkania lub
       siedziby, numer identyfikacji podatkowej oraz dane dotyczące faktur,
       które mają być podstawą do ustalenia wysokości opłaty, o której mowa w
       ust. 1.
     5. Opłatę, o której mowa w ust. 1, wnosi się najpóźniej w ostatnim dniu
       miesiąca, w którym stosownie do ust. 2 powstał obowiązek złożenia
       zbiorczej deklaracji miesięcznej.";
2) ust. 8 otrzymuje brzmienie:
   "8. Wpływy z opłat, o których mowa w ust. 1, przeznacza się wyłącznie na
     dofinansowanie zajęć sportowo-rekreacyjnych dla uczniów, prowadzonych
     przez stowarzyszenia kultury fizycznej oraz inne organizacje pozarządowe,
     które w ramach swojej statutowej działalności realizują zadania z zakresu
     upowszechniania kultury fizycznej i sportu wśród dzieci i młodzieży, a
     także organizowanych przez jednostki samorządu terytorialnego.";
3) ust. 10 otrzymuje brzmienie:
  "10. Minister właściwy do spraw kultury fizycznej i sportu w porozumieniu z
      ministrem właściwym do spraw finansów publicznych określi, w drodze
      rozporządzenia, warunki i tryb przyznawania dofinansowania, o którym mowa
      w ust. 8, w tym:
     1) tryb składania wniosków oraz dane jakie powinien zawierać wniosek o
       przyznanie dofinansowania, uwzględniając zakres niezbędnych danych
       dotyczących podmiotu ubiegającego się o dofinansowanie oraz podstawowych
       informacji o zajęciach sportowo-rekreacyjnych, których dotyczy wniosek,
     2) tryb przekazywania środków i ich rozliczania, uwzględniając terminy w
       jakich zostało zaplanowane przeprowadzenie zajęć sportowo-rekreacyjnych,
     3) wysokość dofinansowania, biorąc pod uwagę, że maksymalna wysokość tego
       dofinansowania, w przypadku zajęć prowadzonych przez stowarzyszenia
       kultury fizycznej oraz inne organizacje pozarządowe nie może przekroczyć
       80%, a w przypadku zajęć organizowanych przez jednostki samorządu
       terytorialnego - 50% planowanych kosztów realizacji zajęć.".
                                        
                                     Art. 2.
Ustawa wchodzi w życie po upływie 14 dni od dnia ogłoszenia.
