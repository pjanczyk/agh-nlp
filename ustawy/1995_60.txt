



Dz.U. z 1995 r. Nr 13, poz. 60 
                                    
                                    
                                 
   
                                USTAWA
                       z dnia 5 stycznia 1995 r.
      o dopłatach do oprocentowania niektórych kredytów bankowych
                                    
                                    
                                Art. 1.
 1. Ustawa określa zasady stosowania dopłat ze środków budżetu państwa do 
   oprocentowania kredytów bankowych na cele rolnicze, finansowanie 
   kontraktów eksportowych oraz skup i przechowywanie zapasów ryb morskich.
 2. Dopłaty, o których mowa w ust. 1, realizowane są ze środków budżetu 
   państwa określonych w ustawie budżetowej.
                                    
                                Art. 2.
Ilekroć w ustawie jest mowa o krajowym podmiocie gospodarczym, należy 
przez to rozumieć osobę fizyczną, osobę prawną, a także jednostkę organizacyjną
nie posiadającą osobowości prawnej, mającą miejsce zamieszkania lub siedzibę
na terytorium Rzeczypospolitej Polskiej oraz prowadzącą działalność gospodarczą.
                                Art. 3.
 1. Ze środków budżetu państwa udzielane są dopłaty do oprocentowania 
   kredytów bankowych dla krajowych podmiotów gospodarczych na:
    1) cele rolnicze,
    2) skup i przechowywanie zapasów ryb morskich,
    3) finansowanie kontraktów eksportowych.
 2. Dopłaty do oprocentowania kredytów bankowych na cele rolnicze, dla krajowych
   podmiotów gospodarczych prowadzących produkcję rolniczą, udzielane
   są na jednakowych zasadach, bez względu na obszar użytków rolnych 
   i formę ich własności.
                                    
                                Art. 4.
 1. Za kredyty na cele rolnicze, o których mowa w art. 3 ust. 1 pkt 1, uważa 
   się kredyty:
    1) dla krajowych podmiotów gospodarczych prowadzących produkcję rolniczą,
      przeznaczone na:
       a) zakup rzeczowych środków obrotowych do produkcji rolniczej,
       b) zakup rzeczowych środków obrotowych do produkcji żywności 
         metodami ekologicznymi i przystosowanie gospodarstw rolnych do 
         tej produkcji,
       c) postęp biologiczny w rolnictwie,
    2) dla krajowych podmiotów gospodarczych prowadzących przetwórstwo 
      lub przechowalnictwo skupowanych produktów rolnych, przeznaczone 
      na:
       a) skup produktów rolnych od producentów krajowych,
       b) przechowywanie produktów rolnych i zapasów przetworów z tych 
         produktów oraz zapasów półproduktów z owoców i warzyw,
     z wyłączeniem tytoniu i wyrobów tytoniowych oraz wyrobów alkoholowych
      i surowców przeznaczonych do produkcji wyrobów alkoholowych.
 2. Skup i przechowywanie ryb, o których mowa w art. 3 ust. 1 pkt 2, dotyczy 
   ryb złowionych lub skupionych przez krajowe podmioty gospodarcze.
 3. Finansowanie kontraktów eksportowych, o których mowa w art. 3 ust. 1 
   pkt 3, dotyczy zwłaszcza kontraktów na dostawy:
    1) gotowych obiektów, maszyn, urządzeń, pojazdów, jednostek pływających,
      urządzeń transportowych,
    2) usług budowlano-montażowych.
                                    
                                Art. 5.
Dopłaty do oprocentowania kredytów mogą być stosowane za okres nie dłuższy
niż:
    1) 12 miesięcy do kredytów na cele, o których mowa w art. 3 ust. 1 pkt 1 
      i 2,
    2) 84 miesiące  do  kredytów  na cele, o których mowa w art. 3 ust. 1 
      pkt 3,
    od dnia otrzymania kredytu.
                                    
                                Art. 6.
 1. Kredyty na cele, o których mowa w art. 3 ust. 1, mogą być objęte dopłatą 
   ze środków budżetu państwa, jeżeli ich oprocentowanie w stosunku rocznym
   nie przekroczy 1,2 stopy oprocentowania kredytu redyskontowego.
 2. Dopłaty, o których mowa w art. 3 ust. 1 pkt 1 i 2, mogą być stosowane do 
   kredytów o oprocentowaniu w stosunku rocznym dla kredytobiorcy:
    1) w wysokości nie większej niż 0,4 stopy oprocentowania kredytu redyskontowego
      i nie mniejszej niż 4% w stosunku rocznym - na cele, o 
      których mowa w art. 4 ust. 1 pkt 1,
    2) w wysokości nie większej niż 0,7 stopy oprocentowania kredytu redyskontowego
      i nie mniejszej niż 7% w stosunku rocznym - na cele, o 
      których mowa w art. 3 ust. 1 pkt 2 oraz art. 4 ust. 1 pkt 2.
 3. Wysokość kredytu objętego dopłatami ze środków budżetu państwa na cele,
   o których mowa w art. 4 ust. 1 pkt 1, z zastrzeżeniem ust. 4, nie może 
   przekroczyć łącznie równowartości 6q żyta na 1 ha użytków rolnych, według
   cen przyjmowanych dla celów naliczania podatku rolnego.
 4. Rada Ministrów może, w drodze rozporządzenia, podwyższyć wysokość 
   kredytu, o którym mowa w ust. 3, do równowartości 10q żyta na 1 ha użytków
   rolnych, według cen przyjmowanych dla celów naliczania podatku rolnego.
 5. Dopłaty ze środków budżetu państwa do kredytów na cele, o których mowa
   w art. 3 ust. 1 pkt 1 i 2, stanowią część oprocentowania należnego bankom,
   odpowiadającą różnicy między stopą oprocentowania tych kredytów,
   określoną w ust. 1, a stopą oprocentowania dla kredytobiorcy, określoną
   w ust. 2.
 6. Dopłaty, o których mowa w art. 3 ust. 1 pkt 3, mogą być stosowane na zasadzie
   wyrównywania bankom kredytującym różnicy między oprocentowaniem
   kredytu a kosztem jego pozyskania przez bank na rynku krajowym 
   lub zagranicznym, powiększonym o marżę banku.
 7. Dopłaty ze środków budżetu państwa do kredytów na cele, o których mowa
   w art. 3 ust. 1 pkt 3, mogą być udzielone w wysokości nie przekraczającej
   0,2% kosztu pozyskania kredytu, powiększonego o marżę banku, z 
   zastrzeżeniem ust. 1.
                                    
                                Art. 7.
Dopłaty ze środków budżetu państwa do oprocentowania kredytów mogą być 
udzielane pod warunkiem:
    1) udokumentowania wykorzystania co najmniej 80% kredytu na zakupy 
      na cele, o których mowa w art. 4 ust. 1 pkt 1,
    2) ubezpieczenia kontraktów, o których mowa w art. 4 ust. 3, w Korporacji
      Ubezpieczeń Kredytów Eksportowych.
                                    
                                Art. 8.
Rada Ministrów określi, w drodze rozporządzeń, szczegółowe zasady, zakres i 
tryb udzielania dopłat do oprocentowania kredytów, o których mowa w art. 3.
                                    
                                Art. 9.
 1. Środkami na dopłaty do oprocentowania kredytów, o których mowa:
    1) w art. 3 ust. 1 pkt 1 - dysponuje Minister Rolnictwa i Gospodarki 
      Żywnościowej,
    2) w art. 3 ust. 1 pkt 2 - dysponuje Minister Transportu i Gospodarki 
      Morskiej,
    3) w art. 3 ust. 1 pkt 3 - dysponuje Minister Współpracy Gospodarczej z 
      Zagranicą.
 2. Czynności związane z dokonywaniem dopłat do oprocentowania kredytów 
   bankowych mogą być powierzone, w drodze umowy, osobom prawnym 
   powołanym w drodze ustawy i nadzorowanym przez ministrów, o których 
   mowa w ust. 1, lub bankom.
                                    
                                Art. 10.
 1. Ustawa ma zastosowanie do kredytów udzielanych od dnia 1 stycznia 
   1995 r.
 2. Do dopłat do oprocentowania kredytów bankowych udzielonych do dnia 
   31 grudnia 1994 r. mają zastosowanie przepisy obowiązujące w tym zakresie
   przed dniem wejścia w życie niniejszej ustawy.
                                    
                                Art. 11.
Ustawa wchodzi w życie po upływie 14 dni od dnia ogłoszenia, z wyjątkiem 
przepisu art. 10 ust. 1, który wchodzi w życie z dniem ogłoszenia z mocą od 
dnia 1 stycznia 1995 r.
