



                                    
Dz.U. z 1996 r. Nr 75, poz. 356
                                    
                                    
                                    
                                    
                                USTAWA
                         z dnia 30 maja 1996 r.
                                    
        o uposażeniu byłego Prezydenta Rzeczypospolitej Polskiej
                                    
                                    
                                Art. 1.
 1. Ustawa określa uprawnienia byłego Prezydenta Rzeczypospolitej Polskiej, 
   zwanego dalej "byłym Prezydentem", wybranego poczynając od 1989 r. w 
   wyborach powszechnych lub przez Zgromadzenie Narodowe.
 2. Uprawnienia, o których mowa w ust. 1, przysługują po zakończeniu kadencji
   albo przed upływem kadencji, jeżeli opróżnienie urzędu Prezydenta 
   nastąpiło wskutek zrzeczenia się urzędu lub uznania przez Zgromadzenie 
   Narodowe trwałej niezdolności do sprawowania urzędu ze względu na stan 
   zdrowia.
 3. Uprawnienia, o których mowa w ust. 1, przysługują również ostatniemu 
   Prezydentowi Rzeczypospolitej Polskiej na uchodźstwie - Ryszardowi Kaczorowskiemu.
 4. Ustawa określa również uprawnienia członków rodziny byłego Prezydenta.
 5. Przez członków rodziny rozumie się małżonka oraz dzieci spełniające warunki
   określone w przepisach o zaopatrzeniu emerytalnym pracowników i 
   ich rodzin do uzyskania renty rodzinnej.
 
                                Art. 2.
 1. Byłemu Prezydentowi przysługuje dożywotnio miesięczne uposażenie w 
   wysokości odpowiadającej połowie kwoty wynagrodzenia zasadniczego 
   ustalonego w przepisach o wynagrodzeniu osób zajmujących kierownicze 
   stanowiska państwowe dla Prezydenta Rzeczypospolitej Polskiej, zwane 
   dalej "uposażeniem".
 2. Uposażenie wypłaca się po zakończeniu okresu, za który przysługuje wynagrodzenie
   ustalone dla Prezydenta Rzeczypospolitej Polskiej.
 3. Uposażenie traktuje się w zakresie ubezpieczeń społecznych oraz przepisów
   podatkowych tak jak wynagrodzenie za pracę.
 
                                Art. 3.
 1. W razie zbiegu prawa do uposażenia byłego Prezydenta z wynagrodzeniem,
   uposażeniem lub dochodem z tytułu:
   1) wykonywania mandatu posła lub senatora,
   2) zajmowania kierowniczego stanowiska państwowego w rozumieniu art. 
     2 ustawy z dnia 31 lipca 1981 r. o wynagrodzeniu osób zajmujących kierownicze
     stanowiska państwowe (Dz.U. Nr 20, poz. 101, z 1982 r. Nr 
     31, poz. 214, z 1985 r. Nr 22, poz. 98 i Nr 50, poz. 262, z 1987 r. Nr 21, 
     poz. 123, z 1989 r. Nr 34, poz. 178, z 1991 r. Nr 100, poz. 443, z 1993 r. 
     Nr 1, poz. 1 oraz z 1995 r. Nr 34, poz. 163 i Nr 142, poz. 701),
   3) pozostawania w stosunku pracy lub w stałym stosunku zlecenia,
   4) prowadzenia działalności gospodarczej
   - wypłaca się tylko jedno z nich wybrane przez byłego Prezydenta.
 2. W razie zbiegu prawa do emerytury lub renty inwalidzkiej określonych w 
   przepisach o zaopatrzeniu emerytalnym lub ubezpieczeniu społecznym z 
   prawem do uposażenia, wypłaca się tylko jedno z tych świadczeń wybrane 
   przez byłego Prezydenta.
 
                                Art. 4.
Byłemu Prezydentowi na prowadzenie biura przysługują środki finansowe w 
wysokości i na zasadach określonych dla posłów otrzymujących środki finansowe
na utworzenie, funkcjonowanie i finansowanie biura poselskiego.
                                Art. 5.
 1. Były Prezydent zachowuje uprawnienie do ochrony na terytorium Rzeczypospolitej
   Polskiej na zasadach określonych przez Ministra Spraw Wewnętrznych.
 2. Wydatki związane z ochroną są pokrywane z budżetu państwa w części dotyczącej
   Ministerstwa Spraw Wewnętrznych.
                                Art. 6.
Byłemu Prezydentowi oraz członkom jego rodziny przysługują świadczenia publicznych
zakładów opieki zdrowotnej na zasadach określonych dla pracowników
i członków ich rodzin oraz na warunkach określonych dla osób zajmujących
kierownicze stanowiska państwowe i członków ich rodzin.
                                Art. 7.
W razie śmierci byłego Prezydenta członkom jego rodziny przysługuje renta 
rodzinna oraz inne świadczenia w wysokości i na zasadach określonych w 
przepisach o zaopatrzeniu emerytalnym lub ubezpieczeniu społecznym.
 
                                Art. 8.
Trybunał Stanu może orzec w wyroku skazującym byłego Prezydenta karę dodatkową
utraty uprawnień przewidzianych ustawą.
                                Art. 9.
Wydatki wynikające z uprawnień określonych w art. 2 i art. 4 ustawy są pokrywane
z budżetu państwa w części dotyczącej Kancelarii Prezydenta.
                                Art. 10.
Ustawa wchodzi w życie z dniem ogłoszenia.
