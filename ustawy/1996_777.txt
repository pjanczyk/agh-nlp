



                                    
                              
Dz.U. z 1996 r. Nr 156, poz. 777                                    
                                    
                                  
  
                                USTAWA
                       z dnia 20 grudnia 1996 r.
                                    
              o Polskim Instytucie Spraw Międzynarodowych
                                    
                                    
                                Art. 1.
 1. Tworzy się państwową jednostkę organizacyjną pod nazwą "Polski Instytut 
   Spraw Międzynarodowych" z siedzibą w Warszawie.
 2. Polski Instytut Spraw Międzynarodowych, zwany dalej "Instytutem", ma 
   osobowość prawną.
                                    
                                Art. 2.
Do zadań Instytutu należy:
   1) prowadzenie badań naukowych w zakresie spraw międzynarodowych,
   2) przygotowywanie analiz, ekspertyz i studiów prognostycznych z zakresu 
     spraw międzynarodowych,
   3) doskonalenie zawodowe kadr wykonujących zadania w zakresie stosunków
     międzynarodowych i polityki zagranicznej Rzeczypospolitej Polskiej,
   4) upowszechnianie w społeczeństwie polskim wiedzy z dziedziny współczesnych
     stosunków międzynarodowych,
   5) utrzymywanie kontaktów z ośrodkami szkoleniowymi, naukowymi i politycznymi
     w Rzeczypospolitej Polskiej i za granicą,
   6) gromadzenie specjalistycznego księgozbioru i dokumentacji naukowej, a 
     także prowadzenie otwartej działalności bibliotecznej,
   7) działalność wydawnicza.
                                    
                                Art. 3.
Szczegółowy zakres działania i organizację Instytutu określa statut Instytutu, 
nadany, w drodze rozporządzenia, przez Radę Ministrów na wniosek Ministra 
Spraw Zagranicznych.
                                    
                                Art. 4.
Organami Instytutu są:
   1) Dyrektor Instytutu,
   2) Rada Instytutu.
   
                                Art. 5.
 1. Dyrektor Instytutu kieruje Instytutem i reprezentuje go na zewnątrz.
 2. Dyrektora Instytutu powołuje i odwołuje Prezes Rady Ministrów, po zasięgnięciu
   opinii Ministra Spraw Zagranicznych.
 3. Kandydatów na stanowisko Dyrektora Instytutu wyłania się w drodze konkursu,
   którego warunki określa statut Instytutu.
 4. Dyrektor Instytutu jest powoływany na kadencję określoną w statucie Instytutu.
 
                                Art. 6.
 1. Zadania, kompetencje i skład Rady Instytutu oraz czas trwania jej kadencji
   określa statut Instytutu.
 2. Członków Rady Instytutu powołuje i odwołuje Minister Spraw Zagranicznych.
 
                                Art. 7.
 1. W skład Instytutu mogą wchodzić oddziały zamiejscowe jako wyodrębnione
   jednostki organizacyjne.
 2. Oddział zamiejscowy Instytutu tworzy, w drodze rozporządzenia, Minister 
   Spraw Zagranicznych, na wniosek Dyrektora Instytutu, po zasięgnięciu 
   opinii Rady Instytutu.
 3. Organizację oddziału zamiejscowego i zakres jego zadań określa, z zastrzeżeniem
   art. 3, regulamin oddziału nadany przez Ministra Spraw Zagranicznych
   na wniosek Dyrektora Instytutu.
                                    
                                Art. 8.
Dla realizacji celów określonych w art. 2 Instytutowi przekazuje się majątek 
byłego Polskiego Instytutu Spraw Międzynarodowych.
                                Art. 9.
Przychodami Instytutu są w szczególności:
   1) środki otrzymywane zgodnie z odrębnymi przepisami na zadania, o których
     mowa w art. 2 pkt 1,
   2) dotacje z budżetu państwa na zadania, o których mowa w art. 2 
     pkt 2-7,
   3) spadki i darowizny.
 
                                Art. 10.
Nadzór nad Instytutem w zakresie zgodności jego działania z przepisami ustawowymi
i postanowieniami statutu sprawuje Minister Spraw Zagranicznych.
                                    
                                Art. 11.
Minister Spraw Zagranicznych określa, w drodze rozporządzenia, w porozumieniu
z Ministrem Pracy i Polityki Socjalnej, wykaz stanowisk w Instytucie, 
wymagane kwalifikacje oraz zasady wynagradzania pracowników Instytutu 
i przyznawania im innych świadczeń.
                                    
                                Art. 12.
W sprawach nie uregulowanych niniejszą ustawą do Instytutu stosuje się odpowiednio
przepisy dotyczące jednostek badawczo-rozwojowych. Ministrem 
właściwym, w rozumieniu tych przepisów, w odniesieniu do Instytutu jest Minister
Spraw Zagranicznych.
                                    
                                Art. 13.
Ustawa wchodzi w życie z dniem 1 stycznia 1997 r.
                                   
