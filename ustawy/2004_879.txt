



Dz.U. z 2004 r. Nr 92, poz. 879
                                        
                                        
                                        
                                        
                                        
                                  U S T A W A
                          z dnia  16 kwietnia  2004 r.
                                        
                           o czasie pracy kierowców[1]
                                        
                                        
                                   Rozdział 1
                                 Przepisy ogólne
                                        
                                     Art. 1.
Ustawa określa:
   1) czas pracy kierowców zatrudnionych na podstawie stosunku pracy;
   2) obowiązki pracodawców w zakresie wykonywania przewozów drogowych;
   3) zasady stosowania norm dotyczących okresów prowadzenia pojazdów,
     obowiązkowych przerw w prowadzeniu i gwarantowanych okresów odpoczynku,
     określonych rozporządzeniem Rady (EWG) nr 3820/85/EWG z dnia 20 grudnia
     1985 r. w sprawie harmonizacji niektórych przepisów socjalnych odnoszących
     się do transportu drogowego[2] oraz Umową Europejską dotyczącą pracy załóg
     wykonujących międzynarodowe przewozy drogowe (AETR), sporządzoną w Genewie
     dnia 1 lipca 1970 r. (Dz.U. z 1999 r. Nr 94, poz. 1087), zwaną dalej
     "Umową AETR".
                                        
                                     Art. 2.
Użyte w ustawie określenia oznaczają:
   1)  transport drogowy – transport drogowy w rozumieniu ustawy z dnia 6
     września 2001 r. o transporcie drogowym (Dz.U. Nr 125, poz. 1371, z późn.
     zm.)[3];
   2) przewóz drogowy – przewóz drogowy w rozumieniu rozporządzenia nr
     3820/85/EWG;
   3) przewóz regularny – przewóz regularny w rozumieniu ustawy z dnia 6
     września 2001 r. o transporcie drogowym;
   4)  stanowisko pracy kierowcy:
     a) siedzibę pracodawcy, na rzecz którego kierowca wykonuje swoje
       obowiązki, oraz inne miejsce prowadzenia działalności przez pracodawcę,
       w szczególności filie, przedstawicielstwa i oddziały,
     b) pojazd, który kierowca prowadzi,
     c)  każde inne miejsce, w którym kierowca wykonuje czynności związane z
       wykonywanymi przewozami drogowymi;
   5)  tydzień – okres pomiędzy godziną 00.00 w poniedziałek i godziną 24.00  w
     niedzielę.
                                        
                                     Art. 3.
Przepisy ustawy nie naruszają postanowień zawartych w rozporządzeniu nr
3820/85/EWG i Umowie AETR.
                                        
                                     Art. 4.
W zakresie nieuregulowanym ustawą stosuje się przepisy ustawy z dnia 26 czerwca
1974 r. – Kodeks pracy (Dz.U. z 1998 r. Nr 21, poz. 994, z późn. zm.)[4].
                                        
                                   Rozdział 2
         Czas pracy kierowców zatrudnionych na podstawie stosunku pracy
                                        
                                     Art. 5.
Przepisy niniejszego rozdziału mają zastosowanie do kierowców zatrudnionych na
podstawie stosunku pracy, jeżeli przepisy innych ustaw nie stanowią inaczej.
                                        
                                     Art. 6.
1. Czasem pracy kierowcy jest czas od rozpoczęcia do zakończenia pracy, która
  obejmuje wszystkie czynności związane z wykonywaniem przewozu drogowego, w
  szczególności:
   1) prowadzenie pojazdu;
   2) załadowywanie i rozładowywanie oraz nadzór nad załadunkiem i wyładunkiem;
   3) nadzór oraz pomoc osobom wsiadającym i wysiadającym;
   4) czynności spedycyjne;
   5) obsługę codzienną pojazdów i przyczep;
   6) inne prace podejmowane w celu wykonania zadania służbowego lub
     zapewnienia bezpieczeństwa osób, pojazdu i rzeczy;
   7) niezbędne formalności administracyjne;
   8) utrzymanie pojazdu w czystości.
2. Czasem pracy kierowcy jest również czas poza przyjętym rozkładem czasu
  pracy, w którym kierowca pozostaje na stanowisku pracy kierowcy w gotowości
  do wykonywania pracy, w szczególności podczas oczekiwania na załadunek lub
  rozładunek, których przewidywany czas trwania nie jest znany kierowcy przed
  wyjazdem albo przed rozpoczęciem danego okresu.
3. Do czasu pracy kierowcy wlicza się przerwę w pracy trwającą 15 minut, którą
  pracodawca jest obowiązany wprowadzić, jeżeli dobowy wymiar czasu pracy
  kierowcy wynosi co najmniej 6 godzin.
                                        
                                     Art. 7.
Do czasu pracy kierowcy nie wlicza się:
   1)  czasu dyżuru, jeżeli podczas dyżuru kierowca nie wykonywał pracy;
   2)  nieusprawiedliwionych postojów w czasie prowadzenia pojazdu;
   3)  dobowego nieprzerwanego odpoczynku;
   4)  przerwy w pracy, o której mowa w art. 16 ust. 1.
                                        
                                     Art. 8.
Dla celów rozliczania czasu pracy i ustalania uprawnienia do wynagradzania za
pracę w godzinach nadliczbowych, przez dobę należy rozumieć 24 kolejne godziny,
poczynając od godziny, w której kierowca rozpoczyna pracę zgodnie z
obowiązującym go rozkładem czasu pracy.
                                        
                                     Art. 9.
1. Czasem dyżuru jest czas, w którym kierowca pozostaje poza normalnymi
  godzinami pracy w gotowości do wykonywania pracy wynikającej z umowy o pracę
  w zakładzie pracy lub w innym miejscu wyznaczonym przez pracodawcę.
2. Do czasu dyżuru zalicza się przerwy przeznaczone na odpoczynek, o których
  mowa w art. 13 i 28.
3. W przypadku gdy pojazd jest prowadzony przez dwóch lub więcej kierowców,
  czas nieprzeznaczony na kierowanie pojazdem jest czasem dyżuru.
4. Czas dyżuru nie może być wliczany do przysługującego kierowcy dobowego
  nieprzerwanego odpoczynku. Wykorzystywanie dobowego odpoczynku w pojeździe w
  sposób określony w art. 14 ust. 1 nie może być traktowane jako czas dyżuru.
5. Za czas dyżuru, o którym mowa w ust. 1, z wyjątkiem dyżuru pełnionego w
  domu, kierowcy przysługuje czas wolny od pracy w wymiarze odpowiadającym
  długości dyżuru, a w razie braku możliwości udzielenia czasu wolnego –
  wynagrodzenie wynikające z jego osobistego zaszeregowania, określonego stawką
  godzinową lub miesięczną, a jeżeli taki składnik wynagrodzenia nie został
  wyodrębniony przy określaniu warunków wynagradzania – 60% wynagrodzenia.
6. Za czas dyżuru, o którym mowa w ust. 2 i 3, kierowcy przysługuje
  wynagrodzenie w wysokości określonej w przepisach o wynagradzaniu obowią
  zujących u danego pracodawcy, nie niższe jednak niż w wysokości połowy
  wynagrodzenia określonego w ust. 5.
                                        
                                    Art. 10.
1. Okresy pozostawania do dyspozycji oznaczają okresy, inne niż przerwy i czas
  odpoczynku, podczas których kierowca nie jest obowiązany pozostawać na
  stanowisku pracy kierowcy, będąc jednocześnie w gotowości do rozpoczęcia albo
  kontynuowania prowadzenia pojazdu albo wykonywania innej pracy. Okresy
  pozostawania do dyspozycji obejmują w szczególności czas, w którym kierowca
  towarzyszy pojazdowi transportowanemu promem lub pociągiem, czas oczekiwania
  na przejściach granicznych oraz w związku z ograniczeniami w ruchu drogowym.
2. Okresy pozostawania do dyspozycji poza rozkładem czasu pracy zalicza się do
  czasu dyżuru.
3. W przypadku gdy kierowca, do którego stosuje się zadaniowy czas pracy, nie
  wypracował dobowego wymiaru czasu pracy, okresy, o których mowa w ust. 1,
  zalicza się do czasu pracy w wymiarze 8 godzin, a w pozostałym zakresie do
  czasu dyżuru.
                                        
                                    Art. 11.
1. Czas pracy kierowcy nie może przekraczać 8 godzin na dobę i przeciętnie 40
  godzin w przeciętnie pięciodniowym tygodniu pracy, w przyjętym okresie
  rozliczeniowym nieprzekraczającym 4 miesięcy, z zastrzeżeniem art. 15 ust. 1
  i 3-5.
2. Rozkłady czasu pracy kierowcy są ustalane na okresy nie krótsze niż 2
  tygodnie, z zastrzeżeniem art. 19.
                                        
                                    Art. 12.
1. Tygodniowy czas pracy kierowcy, łącznie z godzinami nadliczbowymi, nie może
  przekraczać przeciętnie 48 godzin w przyjętym okresie rozliczeniowym
  nieprzekraczającym 4 miesięcy.
2. Tygodniowy czas pracy, o którym mowa w ust. 1, może być przedłużony do 60
  godzin, jeżeli średni tygodniowy czas pracy nie przekroczy 48 godzin w
  przyjętym okresie rozliczeniowym nieprzekraczającym 4 miesięcy.
3. Wymiar czasu pracy określony w ust. 1 i 2 obowiązuje także kierowcę
  zatrudnionego u więcej niż jednego pracodawcy.
                                        
                                    Art. 13.
1. Po sześciu kolejnych godzinach pracy kierowcy przysługuje przerwa
  przeznaczona na odpoczynek w wymiarze nie krótszym niż 30 minut, w przypadku
  gdy liczba godzin pracy nie przekracza 9 godzin oraz w wymiarze nie krótszym
  niż 45 minut, w przypadku gdy liczba godzin pracy wynosi więcej niż 9 godzin.
  Przerwa może być dzielona na okresy krótsze trwające co najmniej 15 minut
  każdy, wykorzystywane w trakcie sześciogodzinnego czasu pracy lub
  bezpośrednio po tym okresie.
2. Przerwy określone w ust. 1 oraz art. 28 ulegają skróceniu o przerwę, o
  której mowa w art. 6 ust. 3.
                                        
                                    Art. 14.
1. W każdej dobie kierowcy przysługuje prawo do co najmniej 11 godzin
  nieprzerwanego odpoczynku. Dobowy odpoczynek może być wykorzystany w
  pojeździe, jeżeli pojazd znajduje się na postoju i jest wyposażony w miejsce
  do spania.
2. W każdym tygodniu kierowcy przysługuje prawo do co najmniej 35 godzin
  nieprzerwanego odpoczynku. Tygodniowy nieprzerwany odpoczynek obejmuje
  odpoczynek dobowy, o którym mowa w ust. 1, przypadający w dniu, w którym
  kierowca rozpoczął odpoczynek tygodniowy.
                                        
                                    Art. 15.
1. Do kierowców zatrudnionych w transporcie drogowym mogą być stosowane
  rozkłady czasu pracy, w których jest dopuszczalne przedłużenie wymiaru czasu
  pracy do 10 godzin na dobę, a do pozostałych kierowców do 12 godzin na dobę w
ramach systemu równoważnego czasu pracy.
2. W systemie równoważnego czasu pracy wymiar czasu pracy przedłużony w
  poszczególnych dniach jest równoważony skróconym czasem pracy w innych dniach
  lub dniami wolnymi od pracy.
3. Okres rozliczeniowy nie może być dłuższy niż 1 miesiąc, z zastrzeżeniem ust.
  4 i 5.
4. W szczególnie uzasadnionych przypadkach okres rozliczeniowy może być
  przedłużony, nie więcej jednak niż do 3 miesięcy.
5. Przy pracach uzależnionych od pory roku lub warunków atmosferycznych okres
  rozliczeniowy może być przedłużony, nie więcej jednak niż do 4 miesięcy.
                                        
                                    Art. 16.
1. Do kierowców zatrudnionych w transporcie drogowym może być stosowany, w
  szczególnie uzasadnionych przypadkach, system przerywanego czasu pracy według
  z góry ustalonego rozkładu, przewidującego nie więcej niż jedną przerwę w
  pracy w ciągu doby, trwającą nie dłużej niż 5 godzin. W przypadku gdy
  kierowca wykonuje przewozy regularne, przerwa może trwać nie dłużej niż 6
  godzin, jeżeli dobowy wymiar czasu pracy nie przekracza 7 godzin.
2. Za czas przerwy, o której mowa w ust. 1, kierowcy przysługuje prawo do
  wynagrodzenia w wysokości połowy wynagrodzenia, o którym mowa w art. 9 ust.
  5; podczas przerwy kierowca może swobodnie dysponować swoim czasem.
3. Przy ustalaniu rozkładu czasu pracy w systemie przerywanego czasu pracy
  stosuje się przepisy dotyczące przerw przeznaczonych na odpoczynek, chyba że
  przerwa przewidziana w ustalonym rozkładzie czasu pracy następuje nie później
  niż po upływie okresu, po którym kierowcy przysługuje przerwa przeznaczona na
  odpoczynek.
4. System przerywanego czasu pracy może być stosowany również w przypadku
  wykonywania niezarobkowego przewozu drogowego – przewozu na potrzeby własne w
  rozumieniu ustawy z dnia 6 września 2001 r. o transporcie drogowym.
                                        
                                    Art. 17.
Do kierowców zatrudnionych w transporcie drogowym może być stosowany, w
przypadkach uzasadnionych rodzajem wykonywanych przewozów lub ich szczególną
organizacją, zadaniowy czas pracy, w którym zadania przewozowe ustala pracodawca
w takim wymiarze, aby mogły być wykonane w ramach czasu pracy określonego w art.
11 oraz z uwzględnieniem przepisów dotyczących przerw przeznaczonych na
odpoczynek i okresów odpoczynku. Rozkład czasu pracy w okresie wykonywania
danego zadania przewozowego ustala kierowca.
                                        
                                    Art. 18.
1. Systemy i rozkłady czasu pracy oraz przyjęte okresy rozliczeniowe czasu
  pracy ustala się w układzie zbiorowym pracy lub w regulaminie pracy albo w
  obwieszczeniu, jeżeli pracodawca nie jest objęty układem zbiorowym pracy lub
  nie jest obowiązany do ustalenia regulaminu pracy.
2. Pracodawca, u którego nie działa zakładowa organizacja związkowa, a także
  pracodawca, u którego zakładowa organizacja związkowa nie wyraża zgody na
  ustalenie lub zmianę systemów i rozkładów czasu pracy oraz okresów
  rozliczeniowych czasu pracy, może stosować okresy rozliczeniowe określone
  w art. 15 ust. 3-5 – po uprzednim zawiadomieniu właściwego inspektora pracy.
3. System przerywanego czasu pracy, o którym mowa w art. 16, wprowadza się w
  układzie zbiorowym pracy lub w regulaminie pracy, a u pracodawcy, u którego
  nie działa zakładowa organizacja związkowa – w umowie o pracę.
                                        
                                    Art. 19.
W uzasadnionych przypadkach w ramach systemu równoważnego czasu pracy, o którym
mowa w art. 15, dopuszcza się stosowanie przerywanego czasu pracy określonego w
art. 16, według z góry ustalonego rozkładu czasu pracy oraz z uwzględnieniem
przepisów o obowiązkowym dobowym odpoczynku; rozkład czasu pracy powinien
obejmować okres co najmniej miesiąca.
                                        
                                    Art. 20.
1. Praca wykonywana ponad obowiązujące pracownika normy czasu pracy, a także
  praca wykonywana ponad dobowy przedłużony wymiar czasu pracy, wynikający z
  obowiązującego kierowcę systemu i rozkładu czasu pracy, stanowi pracę w
  godzinach nadliczbowych.
2. Praca w godzinach nadliczbowych jest dopuszczalna w razie:
   1) sytuacji i zdarzeń wymagających od kierowcy podjęcia działań dla ochrony
     życia lub zdrowia ludzkiego oraz mienia albo usunięcia awarii;
   2) szczególnych potrzeb pracodawcy.
3. Liczba godzin nadliczbowych przepracowanych przez kierowcę w związku z
  okolicznościami określonymi w ust. 2 pkt 2 nie może przekroczyć 260 godzin w
  roku kalendarzowym.
4. W układzie zbiorowym pracy lub w regulaminie pracy albo w umowie o pracę,
  jeżeli pracodawca nie jest objęty układem zbiorowym pracy lub nie jest
  obowiązany do ustalenia regulaminu pracy, można ustalić inną liczbę godzin
  nadliczbowych w roku kalendarzowym niż określona w ust. 3, z zastrzeżeniem
  art. 12.
                                        
                                    Art. 21.
W przypadku gdy praca jest wykonywana w porze nocnej przez co najmniej 4
godziny, czas pracy kierowcy nie może przekraczać 10 godzin w danej dobie.
                                        
                                    Art. 22.
Przepisy art. 12 ust. 2 i 3, art. 13, art. 21 oraz art. 24 pkt 2 nie mają
zastosowania do kierowców prowadzących pojazdy wymienione w art. 29 ustawy oraz
w art. 4 rozporządzenia nr 3820/85/EWG.
                                        
                                    Art. 23.
W zakresie norm określających czas pracy, obowiązkowe przerwy przeznaczone na
odpoczynek w czasie dnia pracy oraz odpoczynek dobowy i tygodniowy, układy
zbiorowe pracy mogą przewidywać wyższe normy minimalne oraz niższe normy
maksymalne, niż przewiduje to ustawa.
                                        
                                   Rozdział 3
                              Obowiązki pracodawcy
                                        
                                    Art. 24.
Pracodawca jest obowiązany:
   1) poinformować kierowców o obowiązujących ich przepisach z zakresu czasu
     pracy, w sposób przyjęty u danego pracodawcy oraz
   2) uzyskać od kierowcy oświadczenie na piśmie o wymiarze zatrudnienia albo o
     niepozostawaniu w zatrudnieniu u innego pracodawcy.
                                        
                                    Art. 25.
1. Ewidencję czasu pracy, o której mowa w przepisach wydanych na podstawie art.
  2981 ustawy z dnia 26 czerwca 1974 r. Kodeks pracy, pracodawca prowadzi dla
  kierowców, niezależnie od stosowanego systemu czasu pracy i sposobu
  wynagradzania za godziny nadliczbowe i za pracę w porze nocnej, w rozliczeniu
  dobowym, tygodniowym i przyjętym okresie rozliczeniowym.
2. Ewidencję czasu pracy, o której mowa w ust. 1, pracodawca udostępnia
  kierowcy na jego wniosek.
                                        
                                    Art. 26.
Warunki wynagradzania kierowców nie mogą przewidywać składników wynagrodzenia,
których wysokość jest uzależniona od liczby przejechanych kilometrów lub ilości
przewiezionego ładunku, jeżeli ich stosowanie wpłynęłoby na pogorszenie
bezpieczeństwa jazdy.
                                        
                                   Rozdział 4
        Zasady stosowania norm dotyczących okresów prowadzenia pojazdów,
     obowiązkowych przerw w prowadzeniu i gwarantowanych okresów odpoczynku
           określonych rozporządzeniem nr 3820/85/EWG oraz Umową AETR
                                        
                                    Art. 27.
1. Okresy przerw w prowadzeniu pojazdu, o których mowa w art. 7 ust. 1 i 2
  rozporządzenia nr 8320/85/EWG i w art. 7 ust. 1 i 2 Umowy AETR, zalicza się
  do czasu dyżuru, o którym mowa w art. 9.
2. Okresy odpoczynku, o których mowa w art. 8 ust. 1, 2 i 7 rozporządzenia nr
  8320/85/EWG i w art. 8 ust. 1, 2 i 7 Umowy AETR, nie mogą być traktowane jak
  czas dyżuru, o którym mowa w art. 9.
3. Okresy przerw w prowadzeniu pojazdu, o których mowa w art. 7 ust. 1 i 2
  rozporządzenia nr 8320/85/EWG i w art. 7 ust. 1 i 2 Umowy AETR, w części
  obejmującej 15 minut, wlicza się do czasu pracy kierowcy na warunkach
  określonych w art. 6 ust. 3.
4. Do kierowców, którzy wykorzystali przerwy w prowadzeniu pojazdu przeznaczone
  na odpoczynek, zgodnie z art. 7 ust. 1 i 2 rozporządzenia nr 8320/85/EWG i
  art. 7 ust. 1 i 2 Umowy AETR, nie stosuje się przerwy, o której mowa w art.
  13 ust. 1.
5. Do kierowców, którzy wykorzystali okres odpoczynku, o którym mowa w art. 8
  ust. 1-3 rozporządzenia nr 8320/85/EWG i w art. 8 ust. 1-3 Umowy AETR, nie
  stosuje się odpoczynku, o którym mowa w art. 14.
                                    Art. 28.
Stosownie do art. 7 ust. 3 rozporządzenia nr 3820/85/EWG, w przewozach
regularnych może być stosowana przerwa trwająca nie krócej niż 30 minut po
okresie prowadzenia pojazdu nieprzekraczającym 4 godzin, jeżeli przerwa trwająca
powyżej 30 minut zakłócałaby miejski ruch uliczny, a kierowca nie ma możliwości
wykorzystania pozostałych 15 minut w ciągu czterech i pół godziny prowadzenia
pojazdu przed przerwą 30-minutową.
                                    Art. 29.
Stosownie do art. 13 ust. 1 rozporządzenia nr 3820/85/EWG i art. 3 ust. 2
rozporządzenia nr 3821/85/EWG[5] wyłącza się ze stosowania wymienionych
rozporządzeń na terytorium Rzeczypospolitej Polskiej kategorie pojazdów, o
których mowa w art. 13 ust. 1 lit. b-k rozporządzenia nr 3820/85/EWG.
                                        
                                    Art. 30.
1. Stosownie do art. 13 ust. 2 rozporządzenia nr 3820/85/EWG, minister właściwy
  do spraw transportu może udzielić:
   1)  po upoważnieniu przez Komisję Europejską, zwolnienia od stosowania
     postanowień rozporządzenia w przypadku operacji transportowych
     wykonywanych w wyjątkowych okolicznościach;
   2) w nagłych przypadkach czasowego zwolnienia od stosowania postanowień
     rozporządzenia na okres nieprzekraczający 30 dni; o udzielonym zwolnieniu
     minister właściwy do spraw transportu niezwłocznie powiadamia Komisję Euro
     pejską.
2. Minister właściwy do spraw transportu informuje o udzielonym zwolnieniu w
  drodze obwieszczenia, ogłaszanego w Dzienniku Urzędowym Rzeczypospolitej
  Polskiej "Monitor Polski".
                                        
                                    Art. 31.
1. Kierowca, który w określonych dniach nie prowadził pojazdu albo prowadził
  pojazd, do którego nie mają zastosowania przepisy rozporządzenia
  nr 3820/85/EWG, na żądanie osoby uprawnionej do przeprowadzenia kontroli
  przedstawia zaświadczenie, które powinno zawierać w szczególności następujące
  dane: imię i nazwisko kierowcy, okres, którego dotyczy, wskazanie przyczyny
  nieposiadania wykresówek, o których mowa w art. 15 ust. 7 rozporządzenia
  nr 3821/85/EWG, miejsce i data wystawienia, podpis pracodawcy.
2. Zaświadczenie, o którym mowa w ust. 1, pracodawca wystawia i wręcza kierowcy
  przed rozpoczęciem przez kierowcę przewozu drogowego. W przypadku gdy
  kierowca w określonych dniach nie prowadził pojazdu w trakcie wykonywania
  danego zadania przewozowego, pracodawca niezwłocznie wystawia i przekazuje
  zaświadczenie na żądanie osoby uprawnionej do przeprowadzenia kontroli.
3. Przepisy ust. 1 i 2 stosuje się odpowiednio do przedsiębiorcy osobiście
  wykonującego przewozy drogowe, z tym że przedsiębiorca przedkłada stosowne
  oświadczenie.
                                   Rozdział 5
                                Przepisy końcowe
                                        
                                    Art. 32.
Traci moc ustawa z dnia 24 sierpnia 2001 r. o czasie pracy kierowców (Dz.U. Nr
123, poz. 1354, z 2002 r. Nr 155, poz. 1286 oraz z 2003 r. Nr 149, poz. 1452).
                                        
                                    Art. 33.
Ustawa wchodzi w życie z dniem uzyskania przez Rzeczpospolitą Polską członkostwa
w Unii Europejskiej.
_______________________________
[1]  Niniejsza ustawa wdraża dyrektywy 2002/15/WE Parlamentu Europejskiego i Rady
 z  dnia  11  marca 2002 r. w sprawie organizacji czasu pracy osób  wykonujących
 czynności  w  trasie  w  zakresie transportu  drogowego  (Dz.Urz.  WE  L  80  z
 23.03.2002).
[2] (Dz.Urz. WE L 370 z 31.12.1985)
 Dane  dotyczące  ogłoszenia  aktw  prawa  Unii  Europejskiej,  zamieszczone   w
 niniejszej  ustawie - z dniem uzyskania przez Rzeczpospolitą Polską członkostwa
 w  Unii Europejskiej - dotyczą ogłoszenia tych aktw w Dzienniku Urzędowym  Unii
 Europejskiej - wydanie specjalne.
[3]  Zmiany  wymienionej ustawy zostały ogłoszone w Dz. U. z 2002 r. Nr 25,  poz.
 253,  Nr 89, poz. 804 i Nr 199, poz. 1671 oraz z 2003 r. Nr 137, poz. 1302,  Nr
 149, poz. 1452 i Nr 211, poz. 2050.
[4]  Zmiany tekstu jednolitego ustawy zostały ogłoszone w Dz.U. z 1998 r. Nr 106,
 poz.  668 i Nr 113, poz. 717, z 1999 r. Nr 99, poz. 1152, z 2000 r. Nr 19, poz.
 239,  Nr 43, poz. 489, Nr 107, poz. 1127 i Nr 120, poz. 1268, z 2001 r. Nr  11,
 poz.  84,  Nr  28, poz. 301, Nr 52, poz. 538, Nr 99, poz. 1075,  Nr  111,  poz.
 1194,  Nr 123, poz. 1354, Nr 128, poz. 1405 i Nr 154, poz. 1805, z 2002  r.  Nr
 74,  poz.  676, Nr 135, poz. 1146, Nr 196, poz. 1660, Nr 199, poz.  1673  i  Nr
 200, poz. 1679 oraz z 2003 r. Nr 166, poz. 1608 i Nr 213, poz. 2081.
[5]  Rozporządzenie  Rady  (EWG) nr 38285 z dnia 20 grudnia  1985  r.  w  sprawie
urządzeń rejestrujących stosowanych w transporcie drogowym (Dz.Urz. WE L  370  z
31.12.1985).
