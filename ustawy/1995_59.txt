



Dz.U. z 1995 r. Nr 13, poz. 59
                                    
                                    
                                   
                                USTAWA
                       z dnia 23 grudnia 1994 r.
                                    
                      o Najwyższej Izbie Kontroli
                                    
                                    
                               Rozdział 1
                       Zadania i zakres działania
                                    
                                Art. 1.
1. Najwyższa Izba Kontroli jest naczelnym organem kontroli państwowej.
2. Najwyższa Izba Kontroli podlega Sejmowi.
3. Najwyższa Izba Kontroli działa na zasadach kolegialności.
                                Art. 2.
1. Najwyższa Izba Kontroli kontroluje działalność organów administracji rządowej,
  Narodowego Banku Polskiego, państwowych osób prawnych i innych 
  państwowych jednostek organizacyjnych.
2. Najwyższa Izba Kontroli może kontrolować działalność organów samorządu 
  terytorialnego, komunalnych osób prawnych i innych komunalnych jednostek
  organizacyjnych.
3. Najwyższa Izba Kontroli może również kontrolować działalność jednostek 
  organizacyjnych i podmiotów gospodarczych innych niż wymienione w ust. 1 
  i 2, w zakresie w jakim jednostki i podmioty te:
   1) wykonują zadania zlecone lub powierzone przez państwo,
   2) wykonują zamówienia publiczne na rzecz państwa lub samorządu terytorialnego,
   3) organizują lub wykonują prace interwencyjne albo roboty publiczne,
   4) działają z udziałem mienia państwowego lub komunalnego albo rozporządzają
     takim mieniem,
   5) korzystają z indywidualnie przyznanej pomocy lub gwarancji albo poręczenia
     państwa, lub samorządu terytorialnego,
   6) wywiązują się ze zobowiązań finansowych na rzecz państwa.
   
                                Art. 3.
Najwyższa Izba Kontroli, kontrolując jednostki wymienione w art. 2, bada w 
szczególności wykonanie budżetu państwa oraz realizację ustaw i innych aktów 
prawnych w zakresie działalności finansowej, gospodarczej i organizacyjno-administracyjnej
tych jednostek.
                                Art. 4.
1. Najwyższa Izba Kontroli kontroluje wykonanie budżetu, gospodarkę finansową
  i majątkową Kancelarii Prezydenta Rzeczypospolitej Polskiej, Kancelarii
  Sejmu, Kancelarii Senatu, Trybunału Konstytucyjnego, Rzecznika Praw 
  Obywatelskich, Krajowej Rady Radiofonii i Telewizji, Krajowego Biura 
  Wyborczego, Sądu Najwyższego, Naczelnego Sądu Administracyjnego oraz 
  Państwowej Inspekcji Pracy.
2. Na zlecenie Sejmu, Najwyższa Izba Kontroli przeprowadza kontrolę działalności
  Kancelarii Prezydenta Rzeczypospolitej Polskiej, Kancelarii Sejmu, 
  Kancelarii Senatu, Krajowej Rady Radiofonii i Telewizji oraz Państwowej 
  Inspekcji Pracy tak jak działalności organów i jednostek, o których mowa w 
  art. 2 ust. 1.
3. Kontrolę działalności Kancelarii Prezydenta Rzeczypospolitej Polskiej tak 
  jak działalności organów i jednostek, o których mowa w art. 2 ust. 1, Najwyższa
  Izba Kontroli przeprowadza również na wniosek Prezydenta Rzeczypospolitej
  Polskiej, a Kancelarii Senatu na wniosek Senatu.
                                Art. 5.
1. Najwyższa Izba Kontroli przeprowadza kontrolę pod względem legalności, 
  gospodarności, celowości i rzetelności, z zastrzeżeniem ust. 2 i 3.
2. Kontrola działalności samorządu terytorialnego w zakresie wykonywania zadań
  własnych przeprowadzana jest pod względem legalności, gospodarności 
  i rzetelności.
3. Kontrola działalności jednostek organizacyjnych i podmiotów gospodarczych,
  o których mowa w art. 2 ust. 3 pkt 4-6, przeprowadzana jest pod 
  względem legalności i rzetelności.
                                Art. 6.
1. Najwyższa Izba Kontroli podejmuje kontrole na zlecenie Sejmu lub jego organów,
  na wniosek Prezydenta Rzeczypospolitej Polskiej, Prezesa Rady Ministrów
  oraz z własnej inicjatywy.
2. Najwyższa Izba Kontroli wykonuje swoje zadania na podstawie okresowych 
  planów pracy, które przedkłada Sejmowi; może też przeprowadzać kontrole 
  doraźne.
                                Art. 7.
1. Najwyższa Izba Kontroli przedkłada Sejmowi:
   1) analizę wykonania budżetu państwa i założeń polityki pieniężnej,
   2) opinię w przedmiocie absolutorium dla Rady Ministrów,
   3) informacje o wynikach kontroli zleconych przez Sejm lub jego organy,
   4) informacje o wynikach kontroli przeprowadzonych na wniosek Prezydenta
     Rzeczypospolitej Polskiej, Prezesa Rady Ministrów oraz innych ważniejszych
     kontroli,
   5) wnioski w sprawie rozpatrzenia przez Sejm określonych problemów 
     związanych z działalnością organów wykonujących zadania publiczne,
   6) wystąpienia zawierające wynikające z kontroli zarzuty, dotyczące działalności
     osób wchodzących w skład Rady Ministrów, kierujących urzędami 
     centralnymi, Prezesa Narodowego Banku Polskiego i osób kierujących 
     instytucjami, o których mowa w art. 4 ust. 1,
   7) sprawozdanie ze swej działalności w roku ubiegłym.
2. Tryb wykonywania przez Najwyższą Izbę Kontroli obowiązków wobec Sejmu 
  i jego organów określa regulamin Sejmu.
                                Art. 8.
1. Najwyższa Izba Kontroli przedkłada Prezydentowi Rzeczypospolitej Polskiej 
  informacje o wynikach kontroli przeprowadzonych na jego wniosek oraz informacje
  o wynikach kontroli przeprowadzonych na zlecenie Sejmu lub jego 
  organów, na wniosek Prezesa Rady Ministrów a także o wynikach innych 
  ważniejszych kontroli.
2. Najwyższa Izba Kontroli przedkłada Prezesowi Rady Ministrów informacje 
  o wynikach kontroli przeprowadzonych na jego wniosek oraz informacje o 
  wynikach kontroli przedkładane Sejmowi i Prezydentowi Rzeczypospolitej 
  Polskiej.
                                Art. 9.
Delegatury Najwyższej Izby Kontroli przedkładają:
   1) właściwym wojewodom i sejmikom samorządowym informacje o wynikach
     ważniejszych kontroli dotyczących działalności terenowych organów
     administracji rządowej,
   2) właściwym wojewodom, sejmikom samorządowym i radom gmin informacje
     o wynikach ważniejszych kontroli dotyczących działalności samorządu
     terytorialnego.
                                Art. 10.
1. Prezes Najwyższej Izby Kontroli podaje do wiadomości publicznej, po 
  przedłożeniu Sejmowi, analizę wykonania budżetu państwa i założeń polityki
  pieniężnej oraz sprawozdanie z działalności Najwyższej Izby Kontroli.
2. Prezes Najwyższej Izby Kontroli może, po przedłożeniu Sejmowi, podawać 
  do wiadomości publicznej dokumenty, o których mowa w art. 7 ust. 1 pkt 
  2-6 lub zawarte w nich ustalenia, z zachowaniem przepisów o tajemnicy 
  ustawowo chronionej.
                                Art. 11.
Prezes Najwyższej Izby Kontroli może występować do Trybunału Konstytucyjnego
z wnioskami o:
   1) stwierdzenie zgodności aktu ustawodawczego z Konstytucją albo innego 
     aktu normatywnego z Konstytucją lub aktem ustawodawczym,
   2) ustalenie powszechnie obowiązującej wykładni ustaw.
   
                                Art. 12.
Organy kontroli, rewizji, inspekcji działające w administracji rządowej i samorządzie
terytorialnym współpracują z Najwyższą Izbą Kontroli i są obowiązane 
do:
   1) udostępniania Najwyższej Izbie Kontroli, na jej wniosek, wyników 
     kontroli przeprowadzonych przez te organy,
   2) przeprowadzania określonych kontroli wspólnie pod kierownictwem 
     Najwyższej Izby Kontroli,
   3) przeprowadzania kontroli doraźnych na zlecenie Najwyższej Izby 
     Kontroli.
   
                               Rozdział 2
                  Organizacja Najwyższej Izby Kontroli
                                    
                                Art. 13.
Prezes Najwyższej Izby Kontroli kieruje Najwyższą Izbą Kontroli i odpowiada 
przed Sejmem za jej działalność.
                                Art. 14.
1. Prezesa Najwyższej Izby Kontroli - na wniosek Marszałka Sejmu lub grupy 
  co najmniej 35 posłów - powołuje Sejm bezwzględną większością głosów za 
  zgodą Senatu.
2. Senat podejmuje uchwałę w sprawie powołania Prezesa Najwyższej Izby 
  Kontroli w ciągu miesiąca od dnia otrzymania uchwały Sejmu. Niepodjęcie 
  uchwały w tym terminie oznacza wyrażenie zgody przez Senat.
3. Jeżeli Senat odmawia wyrażenia zgody na powołanie Prezesa Najwyższej Izby
  Kontroli, Sejm powołuje na stanowisko Prezesa Najwyższej Izby Kontroli 
  inną osobę; przepisy ust. 1 i 2 stosuje się odpowiednio.
                                Art. 15.
Przed przystąpieniem do wykonywania obowiązków Prezes Najwyższej Izby 
Kontroli składa przed Sejmem przysięgę następującej treści:
"Obejmując stanowisko Prezesa Najwyższej Izby Kontroli uroczyście przysięgam,
że dochowam wierności postanowieniom Konstytucji Rzeczypospolitej 
Polskiej, a powierzone mi obowiązki będę wypełniał bezstronnie i z najwyższą 
starannością".
Przysięga może być również złożona z dodaniem słów: "Tak mi dopomóż 
Bóg".
                                Art. 16.
1. Kadencja Prezesa Najwyższej Izby Kontroli trwa 6 lat, licząc od dnia złożenia
  przysięgi. Po upływie kadencji Prezes Najwyższej Izby Kontroli pełni 
  obowiązki do czasu objęcia stanowiska przez nowego Prezesa Najwyższej 
  Izby Kontroli.
2. Ta sama osoba może być Prezesem Najwyższej Izby Kontroli nie dłużej niż 
  przez dwie kolejne kadencje.
3. Kadencja Prezesa Najwyższej Izby Kontroli wygasa w razie jego śmierci, 
  orzeczenia przez Trybunał Stanu utraty zajmowanego stanowiska lub odwołania.
                                Art. 17.
1. Sejm odwołuje Prezesa Najwyższej Izby Kontroli, jeżeli:
   1) zrzekł się on stanowiska,
   2) uzna, że stał się on trwale niezdolny do pełnienia obowiązków na skutek
     choroby,
   3) został on skazany prawomocnym wyrokiem sądu za popełnienie przestępstwa,
   4) Trybunał Stanu orzekł w stosunku do niego zakaz zajmowania kierowniczych
     stanowisk lub pełnienia funkcji związanych ze szczególną odpowiedzialnością
     w organach państwowych.
2. Do odwołania Prezesa Najwyższej Izby Kontroli stosuje się odpowiednio 
  przepisy art. 14.
                                Art. 18.
Prezes Najwyższej Izby Kontroli nie może być pociągnięty do odpowiedzialności
karnej ani aresztowany lub zatrzymany bez zgody Sejmu.
                                Art. 19.
Ze stanowiskiem Prezesa Najwyższej Izby Kontroli nie można łączyć przynależności
do partii politycznej, innego zatrudnienia ani pełnienia funkcji publicznej,
z wyjątkiem dodatkowej pracy w charakterze nauczyciela akademickiego 
w szkole wyższej.
                                Art. 20.
1. Prezes Najwyższej Izby Kontroli bierze udział w posiedzeniach Sejmu.
2. Prezes Najwyższej Izby Kontroli ma prawo uczestniczyć w posiedzeniach 
  Rady Ministrów.
                                Art. 21.
1. Wiceprezesów Najwyższej Izby Kontroli, w liczbie od 2 do 4, powołuje i 
  odwołuje Prezydium Sejmu na wniosek Prezesa Najwyższej Izby Kontroli.
2. Prezes Najwyższej Izby Kontroli, za zgodą Marszałka Sejmu, powołuje i 
  odwołuje dyrektora generalnego Najwyższej Izby Kontroli.
3. Prezesa Najwyższej Izby Kontroli w razie potrzeby zastępuje wyznaczony 
  przez niego jeden z wiceprezesów.
4. Do wiceprezesów oraz dyrektora generalnego Najwyższej Izby Kontroli stosuje
  się przepis art. 19.
                                Art. 22.
1. W skład Kolegium Najwyższej Izby Kontroli wchodzą: Prezes Najwyższej 
  Izby Kontroli jako przewodniczący, wiceprezesi i dyrektor generalny Najwyższej
  Izby Kontroli, oraz 14 członków Kolegium.
2. Prezydium Sejmu, na wniosek Prezesa Najwyższej Izby Kontroli, powołuje 
  na członków Kolegium:
   1) 7 przedstawicieli nauk prawnych lub ekonomicznych,
   2) 7 dyrektorów jednostek organizacyjnych Najwyższej Izby Kontroli lub 
     doradców Prezesa Najwyższej Izby Kontroli, spośród których Prezes 
     Najwyższej Izby Kontroli wyznacza sekretarza Kolegium.
3. Osoby wchodzące w skład Kolegium Najwyższej Izby Kontroli są w sprawowaniu
  swych funkcji niezawisłe i mogą w sprawie podejmowanych uchwał 
  zgłaszać do protokołu zdanie odrębne.
4. Kadencja członków Kolegium Najwyższej Izby Kontroli trwa 3 lata, licząc 
  od dnia powołania, z zastrzeżeniem ust. 5 i 6.
5. Kadencja członka Kolegium Najwyższej Izby Kontroli wygasa w razie jego 
  śmierci lub odwołania.
6. Prezydium Sejmu, na wniosek Prezesa Najwyższej Izby Kontroli, odwołuje 
  członka Kolegium Najwyższej Izby Kontroli, jeżeli:
   1) zrzekł się on funkcji,
   2) przestał zajmować stanowisko, o którym mowa w ust. 2 pkt 2,
   3) nie uczestniczył w posiedzeniach Kolegium Najwyższej Izby Kontroli 
     przez okres przekraczający 1 rok,
   4) został on skazany prawomocnym wyrokiem sądu za popełnienie przestępstwa
     z winy umyślnej.
                                Art. 23.
1. Kolegium Najwyższej Izby Kontroli zatwierdza:
   1) analizę wykonania budżetu państwa i założeń polityki pieniężnej,
   2) sprawozdanie z działalności Najwyższej Izby Kontroli w roku ubiegłym.
2. Kolegium Najwyższej Izby Kontroli uchwala:
   1) opinię w przedmiocie absolutorium dla Rady Ministrów,
   2) wnioski w sprawie rozpatrzenia przez Sejm określonych problemów 
     związanych z działalnością organów wykonujących zadania publiczne,
   3) wystąpienia zawierające wynikające z kontroli zarzuty, dotyczące działalności
     osób wchodzących w skład Rady Ministrów, kierujących urzędami 
     centralnymi, Prezesa Narodowego Banku Polskiego i osób kierujących 
     instytucjami, o których mowa w art. 4 ust. 1,
   4) projekt statutu Najwyższej Izby Kontroli,
   5) projekt budżetu Najwyższej Izby Kontroli,
   6) okresowe plany pracy Najwyższej Izby Kontroli.
3. Kolegium Najwyższej Izby Kontroli opiniuje:
   1) wniesione przez Prezesa Najwyższej Izby Kontroli programy kontroli i 
     informacje o wynikach szczególnie ważnych kontroli,
   2) inne sprawy wniesione przez Prezesa Najwyższej Izby Kontroli albo 
     przedstawione przez co najmniej 1/3 członków Kolegium.
   
                                Art. 24.
1. Posiedzeniom Kolegium Najwyższej Izby Kontroli przewodniczy Prezes 
  Najwyższej Izby Kontroli lub wyznaczony przez niego wiceprezes.
2. Uchwały zapadają w obecności co najmniej połowy składu Kolegium Najwyższej
  Izby Kontroli, w tajnym głosowaniu, większością głosów, z zastrzeżeniem
  ust. 3.
3. W przypadku, gdy w wyniku głosowania za i przeciw uchwale opowie się 
  równa liczba głosujących, o przyjęciu uchwały rozstrzyga przewodniczący.
4. Prezes Najwyższej Izby Kontroli może zapraszać na posiedzenia Kolegium 
  Najwyższej Izby Kontroli osoby nie wchodzące w skład Kolegium.
                                Art. 25.
1. Jednostkami organizacyjnymi Najwyższej Izby Kontroli są departamenty i 
  delegatury.
2. Organizację wewnętrzną Najwyższej Izby Kontroli, w tym siedziby delegatur 
  i zakres ich właściwości terytorialnej, określa statut Najwyższej Izby Kontroli
  nadawany przez Prezydium Sejmu, na wniosek Prezesa Najwyższej Izby 
  Kontroli. Statut Najwyższej Izby Kontroli podlega ogłoszeniu w Dzienniku 
  Urzędowym Rzeczypospolitej Polskiej "Monitor Polski".
3. Prezydium Sejmu może w statucie upoważnić Prezesa Najwyższej Izby Kontroli
  do określania w drodze zarządzenia szczegółowej organizacji wewnętrznej
  jednostek organizacyjnych Najwyższej Izby Kontroli oraz ich właściwości,
  a także wprowadzania zmian w tym zakresie.
                                Art. 26.
1. Projekt budżetu Najwyższej Izby Kontroli w brzmieniu uchwalonym przez 
  Kolegium Najwyższej Izby Kontroli Minister Finansów włącza do projektu 
  budżetu państwa.
2. Prezesowi Najwyższej Izby Kontroli w zakresie wykonywania budżetu Najwyższej
  Izby Kontroli przysługują uprawnienia Ministra Finansów.
3. Wykonanie budżetu Najwyższej Izby Kontroli kontroluje Sejm.
                               Rozdział 3
                         Postępowanie kontrolne
                                    
                                Art. 27.
Postępowanie kontrolne przeprowadza się według przepisów niniejszej ustawy.
                                Art. 28.
Postępowanie kontrolne ma na celu ustalenie stanu faktycznego w zakresie 
działalności jednostek poddanych kontroli, rzetelne jego udokumentowanie i 
dokonanie oceny kontrolowanej działalności według kryteriów określonych w 
art. 5.
                                Art. 29.
Dla realizacji celu, o którym mowa w art. 28:
   1) kierownicy jednostek podlegających kontroli mają obowiązek przedkładać
     na żądanie Najwyższej Izby Kontroli wszelkie dokumenty i materiały
     niezbędne do przygotowania i przeprowadzenia kontroli, z zachowaniem
     przepisów o tajemnicy ustawowo chronionej,
   2) upoważnieni przedstawiciele Najwyższej Izby Kontroli mają prawo do:
       a) swobodnego wstępu do obiektów i pomieszczeń jednostek kontrolowanych,
       b) wglądu do wszelkich dokumentów związanych z działalnością jednostek
         kontrolowanych, pobierania oraz zabezpieczania dokumentów
         i innych materiałów dowodowych, z zachowaniem przepisów 
         o tajemnicy ustawowo chronionej,
       c) przeprowadzania oględzin obiektów, składników majątkowych i 
         przebiegu określonych czynności,
       d) wzywania i przesłuchiwania świadków,
       e) żądania od pracowników jednostek kontrolowanych udzielania 
         ustnych i pisemnych wyjaśnień,
       f) zasięgania w związku z przeprowadzaną kontrolą informacji w jednostkach
         nie kontrolowanych oraz żądania wyjaśnień od pracowników
         tych jednostek,
       g) korzystania z pomocy biegłych i specjalistów,
       h) zwoływania narad z pracownikami jednostek kontrolowanych, w 
         związku z przeprowadzaną kontrolą, a także uczestniczenia w posiedzeniach
         kierownictwa i kolegiów oraz naradach organów administracji
         rządowej i samorządu terytorialnego.
       
                                Art. 30.
1. Kontrolę przeprowadzają pracownicy Najwyższej Izby Kontroli, zwani dalej 
  "kontrolerami", na podstawie legitymacji służbowej i imiennego upoważnienia
  określającego jednostkę kontrolowaną i podstawę prawną do podjęcia 
  kontroli.
2. Imienne upoważnienia do przeprowadzenia kontroli wydają Prezes, wiceprezesi
  oraz dyrektorzy i wicedyrektorzy jednostek organizacyjnych Najwyższej
  Izby Kontroli.
3. Prezes, wiceprezesi, dyrektor generalny oraz pracownicy Najwyższej Izby 
  Kontroli, nadzorujący czynności kontrolne, przeprowadzają kontrolę na 
  podstawie legitymacji służbowej, z zastrzeżeniem ust. 4.
4. Kontrolę spraw lub dokumentów zakwalifikowanych jako tajne specjalnego 
  znaczenia przeprowadza się na podstawie legitymacji służbowej i odrębnego 
  upoważnienia wydanego przez Prezesa Najwyższej Izby Kontroli.
                                Art. 31.
1. Kontroler podlega wyłączeniu, na wniosek lub z urzędu, z postępowania 
  kontrolnego, jeżeli wyniki kontroli mogłyby oddziaływać na jego prawa lub 
  obowiązki, na prawa lub obowiązki jego małżonka albo osoby pozostającej 
  z nim faktycznie we wspólnym pożyciu, krewnych i powinowatych do drugiego
  stopnia bądź osób związanych z nim z tytułu przysposobienia, opieki 
  lub kurateli. Powody wyłączenia kontrolera trwają także po ustaniu małżeństwa,
  przysposobienia, opieki lub kurateli.
2. Kontroler może być wyłączony, na wniosek lub z urzędu, z postępowania 
  kontrolnego w każdym czasie, jeżeli zachodzą uzasadnione wątpliwości co 
  do jego bezstronności.
3. O przyczynach powodujących wyłączenie kontroler lub kierownik jednostki 
  kontrolowanej niezwłocznie zawiadamia dyrektora jednostki organizacyjnej 
  Najwyższej Izby Kontroli, w której kontroler wykonuje obowiązki, zwanej 
  dalej "właściwą jednostką organizacyjną Najwyższej Izby Kontroli".
4. O wyłączeniu postanawia dyrektor właściwej jednostki organizacyjnej Najwyższej
  Izby Kontroli; postanowienie dyrektora jest ostateczne.
5. Prezes Najwyższej Izby Kontroli może, na wniosek lub z urzędu, wyłączyć z 
  postępowania kontrolnego wszystkich kontrolerów z jednostki organizacyjnej
  Najwyższej Izby Kontroli, jeżeli wyniki kontroli mogłyby oddziaływać na 
  prawa lub obowiązki dyrektora albo wicedyrektora tej jednostki lub osób im 
  bliskich, określonych w ust. 1; w przypadku wyłączenia Prezes Najwyższej 
  Izby Kontroli wyznacza do postępowania kontrolnego inną jednostkę organizacyjną,
  powiadamiając o tym Kolegium Najwyższej Izby Kontroli.
6. Do czasu wydania postanowienia, o którym mowa w ust. 4 i 5, kontroler 
  podejmuje jedynie czynności nie cierpiące zwłoki.
                                Art. 32.
1. Postępowanie kontrolne prowadzone jest w siedzibie jednostki kontrolowanej
  oraz w miejscach i czasie wykonywania jej zadań, a jeżeli tego wymaga 
  dobro kontroli również w dniach wolnych od pracy i poza godzinami pracy.
2. Postępowanie kontrolne lub poszczególne jego czynności przeprowadza się 
  w miarę potrzeby również w siedzibie jednostki organizacyjnej Najwyższej 
  Izby Kontroli.
                                Art. 33.
1. Kontroler jest upoważniony do swobodnego poruszania się na terenie jednostki
  kontrolowanej bez obowiązku uzyskiwania przepustki oraz zwolniony 
  jest od rewizji osobistej, jeżeli przewiduje ją wewnętrzny regulamin jednostki
  kontrolowanej.
2. Kierownik jednostki kontrolowanej zapewnia kontrolerowi warunki i środki 
  niezbędne do sprawnego przeprowadzenia kontroli, w szczególności niezwłoczne
  przedstawianie do kontroli żądanych dokumentów i materiałów, 
  terminowe udzielanie wyjaśnień przez pracowników jednostki, udostępnianie
  urządzeń technicznych oraz środków transportu z ich obsługą, a w miarę
  możliwości oddzielnych pomieszczeń z odpowiednim wyposażeniem.
                                Art. 34.
1. Z budżetu Najwyższej Izby Kontroli pokrywane są:
   1) wynagrodzenia dla pracowników jednostki kontrolowanej uczestniczących
     w postępowaniu kontrolnym prowadzonym w dniach wolnych od 
     pracy i poza godzinami pracy,
   2) udokumentowane koszty związane z korzystaniem przez kontrolera z 
     urządzeń technicznych i środków transportu jednostki kontrolowanej.
2. Kierownik jednostki kontrolowanej składa wniosek o pokrycie należności, o 
  których mowa w ust. 1, przed podpisaniem protokołu kontroli lub odmową 
  jego podpisania, pod rygorem utraty roszczenia.
                                Art. 35.
1. Kontroler ustala stan faktyczny na podstawie zebranych w toku postępowania
  dowodów.
2. Dowodami są w szczególności dokumenty, zabezpieczone rzeczy, wyniki 
  oględzin, zeznania świadków, opinie biegłych oraz pisemne wyjaśnienia i 
  oświadczenia.
                                Art. 36.
1. Zebrane w toku postępowania kontrolnego materiały dowodowe kontroler 
  odpowiednio zabezpiecza, w miarę potrzeby przez:
   1) oddanie na przechowanie kierownikowi lub innemu pracownikowi jednostki
     kontrolowanej za pokwitowaniem,
   2) przechowanie w jednostce kontrolowanej w oddzielnym, zamkniętym i 
     opieczętowanym pomieszczeniu,
   3) zabranie z jednostki kontrolowanej za pokwitowaniem.
2. O  zwolnieniu  materiałów dowodowych spod zabezpieczenia decyduje 
  kontroler, a w razie jego odmowy - dyrektor właściwej jednostki organizacyjnej
  Najwyższej Izby Kontroli.
                                Art. 37.
1. Kontroler może sporządzać, a w razie potrzeby może zażądać od kierownika
  jednostki kontrolowanej sporządzenia niezbędnych dla kontroli odpisów 
  lub wyciągów z dokumentów, jak również zestawień i obliczeń na podstawie 
  dokumentów.
2. Zgodność odpisów i wyciągów oraz zestawień i obliczeń z oryginalnymi dokumentami
  potwierdza kierownik komórki organizacyjnej, w której dokumenty
  się znajdują, lub osoba do tego upoważniona.
3. Odpisy i wyciągi z dokumentów zabezpieczonych w trybie art. 36 mogą być 
  sporządzane tylko za zgodą i w obecności kontrolera, który potwierdza ich 
  zgodność z oryginałem i wydaje je za pokwitowaniem odbioru.
                                Art. 38.
1. Kontroler dokonuje pobrania rzeczy w obecności kierownika komórki organizacyjnej,
  w której rzecz się znajduje, a w razie jego nieobecności - pracownika
  wyznaczonego przez kierownika jednostki kontrolowanej. Pobrana 
  rzecz powinna być zaopatrzona przez uczestników pobrania w trwałe cechy 
  lub znaki uniemożliwiające zastąpienie jej inną.
2. Z pobrania rzeczy sporządza się protokół, który podpisuje kontroler i osoba 
  uczestnicząca w pobraniu.
                                Art. 39.
1. W razie potrzeby ustalenia stanu faktycznego obiektów lub innych składników
  majątkowych albo przebiegu określonych czynności kontroler może 
  przeprowadzić oględziny.
2. Oględziny przeprowadza się w obecności kierownika komórki organizacyjnej,
  odpowiedzialnego za przedmiot lub czynności poddane oględzinom, a w 
  razie jego nieobecności - pracownika wyznaczonego przez kierownika jednostki
  kontrolowanej.
3. Z przebiegu i wyniku oględzin sporządza się niezwłocznie protokół, który 
  podpisuje kontroler i osoba wymieniona w ust. 2.
4. Przebieg i wyniki oględzin mogą być ponadto utrwalone:
   1) przez sporządzenie stenogramu; stenogram przekłada się na pismo 
     zwykłe z zaznaczeniem zastosowanego systemu stenografii, dołączając 
     pierwopis stenogramu do protokołu,
   2) za pomocą aparatury i środków technicznych służących do utrwalania 
     obrazu lub dźwięku; utrwalony obraz lub dźwięk stanowi załącznik do 
     protokołu.
   
                                Art. 40.
1. Kontroler może żądać od pracowników jednostki kontrolowanej udzielenia 
  mu, w terminie przez niego wyznaczonym, ustnych i pisemnych wyjaśnień w 
  sprawach dotyczących przedmiotu kontroli.
2. Odmowa udzielenia wyjaśnień może nastąpić jedynie w przypadkach, gdy 
  wyjaśnienia mają dotyczyć:
   1) tajemnicy ustawowo chronionej innej niż tajemnica służbowa, a kontroler
     nie posiada właściwego upoważnienia,
   2) faktów i okoliczności, których ujawnienie mogłoby narazić na odpowiedzialność
     karną lub majątkową wezwanego do złożenia wyjaśnień, a 
     także jego małżonka albo osoby pozostającej z nim faktycznie we wspólnym
     pożyciu, krewnych i powinowatych do drugiego stopnia bądź osób 
     związanych z nim z tytułu przysposobienia, opieki lub kurateli.
3. Prawo odmowy udzielenia wyjaśnień w przypadkach, o których mowa w ust. 
  2 pkt 2, trwa mimo ustania małżeństwa lub przysposobienia.
4. Udzielający wyjaśnień może uchylić się od odpowiedzi na pytania, jeżeli zachodzą
  okoliczności, o których mowa w ust. 2.
                                Art. 41.
1. Każdy może złożyć kontrolerowi ustne lub pisemne oświadczenie dotyczące 
  przedmiotu kontroli.
2. Kontroler nie może odmówić przyjęcia oświadczenia, jeżeli ma ono związek 
  z przedmiotem kontroli.
                                Art. 42.
1. Kontroler może wzywać pracowników jednostki kontrolowanej do stawienia 
  się w celu ich przesłuchania w charakterze świadków.
2. Kontroler może wzywać do osobistego stawienia się w siedzibie jednostki 
  kontrolowanej lub jednostki organizacyjnej Najwyższej Izby Kontroli albo 
  organu administracji rządowej inne osoby niż wymienione w ust. 1 w celu 
  ich przesłuchania w charakterze świadków.
3. W razie potrzeby kontroler może zwrócić się do dyrektora właściwej delegatury
  Najwyższej Izby Kontroli z wnioskiem o wezwanie wskazanych osób do 
  osobistego stawienia się w siedzibie delegatury lub organu administracji 
  rządowej i przesłuchania ich w charakterze świadków przez upoważnionego 
  pracownika delegatury.
4. Jeżeli osoba wezwana nie może stawić się z powodu choroby lub innej nie 
  dającej się pokonać przeszkody, kontroler lub pracownik wymieniony w ust. 
  3 może dokonać przesłuchania w miejscu pobytu tej osoby.
5. W wezwaniu należy wskazać:
   1) nazwę i adres jednostki organizacyjnej kontrolera,
   2) imię, nazwisko i adres osoby wzywanej,
   3) podstawę prawną, charakter i cel wezwania,
   4) datę, godzinę i miejsce stawienia się,
   5) skutki prawne niezastosowania się do wezwania,
   6) imię, nazwisko i stanowisko służbowe wzywającego.
6. W sprawach nie cierpiących zwłoki kontroler może dokonać wezwania telegraficznie
  lub telefonicznie albo w inny sposób z podaniem danych, o których
  mowa w ust. 5.
                                Art. 43.
Nie wolno przesłuchiwać jako świadków:
   1) obrońcy co do faktów, o których dowiedział się udzielając porady prawnej
     lub prowadząc sprawę,
   2) duchownego co do faktów, o których dowiedział się przy spowiedzi.
   
                                Art. 44.
1. Osoba obowiązana do zachowania tajemnicy służbowej może być przesłuchana
  w charakterze świadka co do okoliczności, których dotyczy ten obowiązek.
2. Osoba obowiązana do zachowania tajemnicy państwowej może być przesłuchana
  w charakterze świadka co do okoliczności, których dotyczy ten obowiązek,
  tylko po zwolnieniu od obowiązku zachowania tajemnicy udzielonym
  na piśmie przez Prezesa Najwyższej Izby Kontroli.
3. Osoba obowiązana do zachowania tajemnicy ustawowo chronionej innej, niż 
  określona w ust. 1-2, może być przesłuchana w charakterze świadka co do 
  okoliczności, których dotyczy ten obowiązek, tylko po zwolnieniu od obowiązku
  zachowania tajemnicy udzielonym na piśmie przez Prezesa Najwyższej
  Izby Kontroli, jeżeli przepisy odrębnych ustaw przewidują dostęp Najwyższej
  Izby Kontroli do takiej tajemnicy.
                                Art. 45.
1. Prawo odmowy zeznań w charakterze świadka przysługuje:
   1) pracownikowi jednostki kontrolowanej ponoszącemu odpowiedzialność 
     za działalność będącą przedmiotem kontroli,
   2) każdej osobie, jeżeli złożenie zeznań mogłoby ją lub osoby wymienione 
     w art. 40 ust. 2 pkt 2 narazić na odpowiedzialność karną lub majątkową.
2. Przepisy art. 40 ust. 3 i 4 stosuje się odpowiednio.
                                Art. 46.
Przed rozpoczęciem przesłuchania kontroler obowiązany jest uprzedzić świadka
o grożącej mu odpowiedzialności karnej za złożenie fałszywego zeznania, a 
w sytuacji określonej w art. 45 poinformować go o przysługującym mu prawie 
odmowy zeznań.
                                Art. 47.
1. Z zeznań świadka niezwłocznie sporządza się protokół, który przed podpisaniem
  daje się świadkowi do odczytania lub na jego żądanie odczytuje się 
  mu czyniąc o tym wzmiankę.
2. Protokół oraz każdą jego stronę podpisują przesłuchujący i świadek. Skreślenia,
  poprawki i uzupełnienia wymagają omówienia na końcu protokołu i 
  podpisania przez osoby podpisujące protokół.
3. W protokołach przesłuchania świadka, który złożył zeznanie w języku obcym,
  podaje się w przekładzie na język polski treść złożonego zeznania oraz 
  wskazuje tłumacza. Tłumacz podpisuje protokół przesłuchania.
4. Odmowę lub niemożność podpisania protokołu przez świadka omawia się 
  na końcu protokołu.
                                Art. 48.
1. Na osobę wezwaną w charakterze świadka, która mimo prawidłowego wezwania
  nie stawiła się bez uzasadnionej przyczyny we wskazanym czasie i 
  miejscu, kontroler może nałożyć karę pieniężną w wysokości do 1.000.000 
  zł, a w razie ponownego niezastosowania się do wezwania karę pieniężną 
  do 2.000.000 zł.
2. Na postanowienie o nałożeniu kary pieniężnej służy ukaranemu, w terminie 
  7 dni od daty otrzymania postanowienia, zażalenie do dyrektora właściwej 
  jednostki organizacyjnej Najwyższej Izby Kontroli; w razie złożenia zażalenia
  za pośrednictwem kontrolera, który wydał postanowienie, może on zażalenie
  uwzględnić i uchylić postanowienie.
3. Dyrektor, w drodze postanowienia, uwzględnia zażalenie albo utrzymuje zaskarżone
  postanowienie w mocy. Postanowienie dyrektora jest ostateczne.
4. Kara pieniężna podlega uchyleniu przez kontrolera, jeżeli osoba wezwana 
  usprawiedliwi niestawienie się na wezwanie. W razie odmowy uchylenia stosuje
  się odpowiednio przepis ust. 2.
5. Kara pieniężna podlega egzekucji w trybie przepisów o postępowaniu egzekucyjnym
  w administracji.
                                Art. 49.
1. Jeżeli w toku kontroli konieczne jest zbadanie określonych zagadnień wymagających
  wiadomości specjalnych, dyrektor właściwej jednostki organizacyjnej
  Najwyższej Izby Kontroli, z własnej inicjatywy lub na wniosek kontrolera,
  powołuje biegłego.
2. W postanowieniu o powołaniu biegłego określa się przedmiot i zakres badań
  oraz termin wydania opinii.
3. W wyniku przeprowadzonych badań biegły sporządza szczegółowe sprawozdanie
  zawierające opis przeprowadzonych badań wraz z wydaną na ich 
  podstawie opinią.
4. Jeżeli w toku kontroli ujawni się potrzeba dokonania przez kontrolera określonych
  czynności badawczych z udziałem specjalisty w danej dziedzinie 
  wiedzy lub praktyki, kontroler może, w drodze postanowienia, powołać specjalistę
  do udziału w tych czynnościach, określając przedmiot i czas jego 
  działania.
5. Biegły i specjalista działają na podstawie postanowienia o ich powołaniu.
6. Kierownik  jednostki kontrolowanej  może wystąpić za pośrednictwem 
  kontrolera do dyrektora właściwej jednostki organizacyjnej Najwyższej Izby 
  Kontroli z wnioskiem o wyłączenie z postępowania kontrolnego powołanego 
  biegłego lub specjalisty z przyczyn określonych w art. 31 ust. 1 i 2.
                                Art. 50.
1. Świadkowi przysługuje zwrot utraconego zarobku i poniesionych przez niego 
  kosztów związanych z wezwaniem.
2. Biegłemu i specjaliście przysługuje wynagrodzenie oraz zwrot poniesionych 
  przez niego nieodzownych wydatków.
3. Wydatki, o których mowa w ust. 1 i 2, pokrywane są z budżetu Najwyższej 
  Izby Kontroli.
4. Prezes Najwyższej Izby Kontroli określi, w drodze zarządzenia, wysokość 
  kosztów i wynagrodzeń oraz szczegółowe zasady i tryb ich przyznawania 
  świadkom, biegłym i specjalistom. Zarządzenie podlega ogłoszeniu w 
  Dzienniku Urzędowym Rzeczypospolitej Polskiej "Monitor Polski".
                                Art. 51.
1. Kontroler obowiązany jest niezwłocznie poinformować kierownika jednostki 
  kontrolowanej o stwierdzeniu bezpośredniego niebezpieczeństwa dla życia 
  lub zdrowia ludzkiego albo niepowetowanej szkody w mieniu, w celu zapobieżenia
  występującemu niebezpieczeństwu lub szkodzie.
2. Kierownik jednostki kontrolowanej obowiązany jest niezwłocznie poinformować
  kontrolera o podjętych działaniach zapobiegających stanowi zagrożenia,
  o którym mowa w ust. 1.
3. W przypadku powzięcia przez kontrolera uzasadnionego podejrzenia, że 
  działania przewidziane w ust. 1 i 2 są niewystarczające, powiadamia on niezwłocznie
  o stwierdzonych zagrożeniach kierownika jednostki nadrzędnej 
  lub właściwy organ państwowy.
4. Kontroler może w toku kontroli informować kierownika jednostki kontrolowanej
  o ustaleniach wskazujących na nieprawidłowości w działalności tej jednostki.
                                Art. 52.
1. Kontroler ma prawo zwołać w toku kontroli, w szczególnie uzasadnionych 
  okolicznościach, naradę z pracownikami jednostki kontrolowanej dla omówienia
  kwestii związanych z przeprowadzaną kontrolą.
2. O planowanym zwołaniu narady kontroler uprzedza kierownika jednostki 
  kontrolowanej, uzgadniając z nim czas i miejsce narady.
                                    
                                Art. 53.
1. Wyniki przeprowadzonej kontroli kontroler przedstawia w protokole kontroli.
2. Protokół kontroli zawiera opis stanu faktycznego stwierdzonego w toku 
  kontroli działalności jednostki kontrolowanej, w tym ustalonych nieprawidłowości
  z uwzględnieniem przyczyn powstania, zakresu i skutków tych nieprawidłowości
  oraz osób za nie odpowiedzialnych.
                                Art. 54.
Protokół kontroli podpisują kontroler i kierownik jednostki kontrolowanej, a w 
razie jego nieobecności osoba pełniąca jego obowiązki.
                                Art. 55.
1. Kierownikowi jednostki kontrolowanej lub osobie pełniącej jego obowiązki 
  przysługuje prawo zgłoszenia, przed podpisaniem protokołu kontroli, umotywowanych
  zastrzeżeń co do ustaleń zawartych w protokole.
2. Zastrzeżenia należy zgłosić na piśmie w terminie 14 dni od dnia otrzymania 
  protokołu kontroli. W szczególnych przypadkach dyrektor właściwej jednostki
  organizacyjnej Najwyższej Izby Kontroli może przedłużyć ten termin.
3. W razie zgłoszenia zastrzeżeń, o których mowa w ust. 1, kontroler jest obowiązany
  dokonać ich analizy i w miarę potrzeby podjąć dodatkowe czynności
  kontrolne, a w przypadku stwierdzenia zasadności zastrzeżeń zmienić lub 
  uzupełnić odpowiednią część protokołu kontroli.
4. W razie nieuwzględnienia zastrzeżeń w całości lub w części kontroler przekazuje
  na piśmie swoje stanowisko zgłaszającemu zastrzeżenia.
                                Art. 56.
1. Kierownik jednostki kontrolowanej lub osoba pełniąca jego obowiązki, może
  w terminie 7 dni od dnia otrzymania stanowiska, o którym mowa w art. 
  55 ust. 4, zgłosić na piśmie umotywowane zastrzeżenia do dyrektora właściwej
  jednostki organizacyjnej Najwyższej Izby Kontroli, który przekazuje je, 
  w celu rozpatrzenia, komisji odwoławczej.
2. W skład komisji odwoławczej wchodzą:
   1) dyrektor lub wicedyrektor właściwej jednostki organizacyjnej Najwyższej 
     Izby Kontroli jako przewodniczący,
   2) 2 pracowników nadzorujących czynności kontrolne, wyznaczonych przez 
     dyrektora.
3. Komisja odwoławcza lub jeden z jej członków, wyznaczony przez przewodniczącego,
  może przyjmować wyjaśnienia od zgłaszającego zastrzeżenia i 
  kontrolera, a gdy uzna to za konieczne, przeprowadzać także inne czynności
  dowodowe.
4. Komisja odwoławcza podejmuje uchwałę w sprawie zastrzeżeń w pełnym 
  składzie, większością głosów i niezwłocznie przekazuje ją wraz z uzasadnieniem
  Prezesowi lub upoważnionemu przez niego wiceprezesowi Najwyższej 
  Izby Kontroli; po zatwierdzeniu przez Prezesa lub wiceprezesa uchwała 
  komisji odwoławczej jest ostateczna.
5. W razie odmowy zatwierdzenia uchwały, Prezes lub upoważniony przez niego
  wiceprezes Najwyższej Izby Kontroli powołuje dla ostatecznego rozpatrzenia
  zastrzeżeń komisję rozstrzygającą w składzie 3 pracowników nadzorujących
  czynności kontrolne, wyznaczając jej przewodniczącego.
6. Do rozpatrywania zastrzeżeń przez komisję rozstrzygającą stosuje się odpowiednio
  przepisy ust. 3 i 4, z tym że uchwała komisji rozstrzygającej jest 
  ostateczna.
7. Uchwałę komisji odwoławczej, zatwierdzoną przez Prezesa Najwyższej Izby 
  Kontroli, albo uchwałę komisji rozstrzygającej doręcza się, wraz z uzasadnieniem,
  zgłaszającemu zastrzeżenia.
                                Art. 57.
1. Kierownik jednostki kontrolowanej lub osoba pełniąca jego obowiązki może 
  odmówić podpisania protokołu kontroli, składając w terminie 7 dni od dnia 
  jego otrzymania pisemne wyjaśnienie tej odmowy.
2. W razie zgłoszenia zastrzeżeń, termin do złożenia wyjaśnienia o odmowie 
  podpisania protokołu liczy się od dnia otrzymania ostatecznej uchwały w 
  sprawie rozpatrzenia tych zastrzeżeń.
3. O odmowie podpisania protokołu kontroli i złożeniu wyjaśnienia kontroler 
  czyni wzmiankę w protokole.
4. Odmowa podpisania protokołu kontroli przez osobę wymienioną w ust. 1 
  nie stanowi przeszkody do podpisania protokołu przez kontrolera i realizacji
  ustaleń kontroli.
                                Art. 58.
1. Na wniosek kontrolera kierownik jednostki kontrolowanej lub jednostki 
  nadrzędnej zwołuje naradę pokontrolną, z udziałem zainteresowanych pracowników,
  w celu omówienia stwierdzonych nieprawidłowości i wniosków 
  jakie wynikają z ustaleń kontroli.
2. Kierownik jednostki, o której mowa w ust. 1, uzgadnia z kontrolerem czas i 
  miejsce odbycia narady, a także zapewnia protokołowanie jej przebiegu. 
  Jeden egzemplarz protokołu doręcza się kontrolerowi w terminie z nim uzgodnionym.
                                Art. 59.
1. Przed sporządzeniem przez Najwyższą Izbę Kontroli wystąpienia pokontrolnego,
  kontroler może zwrócić się do kierownika jednostki kontrolowanej 
  lub osoby pełniącej jego obowiązki o złożenie w wyznaczonym terminie dodatkowych
  wyjaśnień na piśmie dotyczących przyczyn i okoliczności powstania
  nieprawidłowości przedstawionych w protokole kontroli.
2. Kierownik jednostki kontrolowanej lub osoba pełniąca jego obowiązki może 
  z własnej inicjatywy złożyć kontrolerowi w terminie z nim uzgodnionym pisemne
  wyjaśnienia, o których mowa w ust. 1.
                                Art. 60.
1. Najwyższa Izba Kontroli przekazuje kierownikowi jednostki kontrolowanej, 
  a w razie potrzeby także kierownikowi jednostki nadrzędnej oraz właściwym 
  organom państwowym lub samorządowym, wystąpienia pokontrolne.
2. Wystąpienie pokontrolne zawiera oceny kontrolowanej działalności wynikające
  z ustaleń opisanych w protokole kontroli, a w razie stwierdzenia nieprawidłowości
  także uwagi i wnioski w sprawie ich usunięcia.
3. W wystąpieniu pokontrolnym może być także zawarta ocena wskazująca na 
  niezasadność zajmowania stanowiska lub pełnienia funkcji przez osobę odpowiedzialną
  za stwierdzone nieprawidłowości w jednostkach, o których 
  mowa w art. 2 ust. 1 i art. 4 ust. 1.
4. Ocena, o której mowa w ust. 3, może stanowić podstawę do wszczęcia postępowania
  dyscyplinarnego, rozwiązania stosunku pracy z winy pracownika 
  bez wypowiedzenia albo odwołania go z zajmowanego stanowiska lub pełnionej
  funkcji.
                                Art. 61.
1. Kierownik jednostki kontrolowanej lub organ, któremu przekazano wystąpienie
  pokontrolne, może w terminie 7 dni od dnia jego otrzymania zgłosić 
  umotywowane zastrzeżenia w sprawie zawartych w nim ocen, uwag i wniosków
  do dyrektora właściwej jednostki organizacyjnej Najwyższej Izby 
  Kontroli; do zgłaszania i rozpatrywania tych zastrzeżeń stosuje się odpowiednio
  art. 56.
2. W przypadku wystąpień pokontrolnych przekazywanych przez Prezesa lub 
  wiceprezesów Najwyższej Izby Kontroli zastrzeżenia zgłasza się, w terminie 
  określonym w ust. 1, do Kolegium Najwyższej Izby Kontroli.
3. Kolegium podejmuje uchwałę w sprawie zastrzeżeń w trybie określonym w 
  art. 24 ust. 1-3; uchwała Kolegium jest ostateczna i wraz z uzasadnieniem 
  jest doręczana zgłaszającemu zastrzeżenia; przepis art. 56 ust. 3 stosuje się 
  odpowiednio.
                                Art. 62.
1. Kierownik jednostki kontrolowanej lub organ, któremu przekazano wystąpienie
  pokontrolne jest obowiązany, w terminie określonym w wystąpieniu 
  nie krótszym niż 14 dni, poinformować Najwyższą Izbę Kontroli o sposobie 
  wykorzystania uwag i wykonania wniosków oraz o podjętych działaniach lub 
  przyczynach niepodjęcia tych działań.
2. W przypadku gdy zostały przedstawione zastrzeżenia w myśl art. 61, termin, 
  o którym mowa w ust. 1, liczy się od dnia otrzymania ostatecznej uchwały.
                                Art. 63.
1. W razie uzasadnionego podejrzenia popełnienia przestępstwa lub wykroczenia
  Najwyższa Izba Kontroli zawiadamia organ powołany do ścigania 
  przestępstw lub wykroczeń oraz informuje o tym kierownika jednostki 
  kontrolowanej lub kierownika jednostki nadrzędnej i właściwy organ państwowy
  lub samorządowy.
2. Organ powołany do ścigania przestępstw lub wykroczeń obowiązany jest 
  zawiadomić Najwyższą Izbę Kontroli o wynikach postępowania.
3. W razie ujawnienia innych czynów, niż określone w ust. 1, za które ustawowo
  przewidziana jest odpowiedzialność, Najwyższa Izba Kontroli zawiadamia
  o tym właściwe organy; przepis ust. 2 stosuje się odpowiednio.
                                Art. 64.
1. Protokoły kontroli i wystąpienia pokontrolne stanowią podstawę do opracowywania
  przez Najwyższą Izbę Kontroli informacji o wynikach przeprowadzonych
  kontroli.
2. Informacje, o których mowa w ust. 1, przed przedłożeniem Sejmowi, Prezydentowi
  Rzeczypospolitej Polskiej i Prezesowi Rady Ministrów, Prezes Najwyższej
  Izby Kontroli przesyła właściwym naczelnym lub centralnym organom
  państwowym, które w terminie 7 dni od dnia otrzymania mogą przedstawić
  swoje stanowisko. Stanowisko dołącza się do informacji; Prezes Najwyższej
  Izby Kontroli może do tego stanowiska przedstawić swoją opinię.
3. Na żądanie Sejmu, Prezydenta Rzeczypospolitej Polskiej lub Prezesa Rady 
  Ministrów albo gdy wystąpiły szczególnie ważne okoliczności, Prezes Najwyższej
  Izby Kontroli niezwłocznie przekazuje informacje o wynikach przeprowadzonych
  kontroli nie czekając  na stanowisko, o którym  mowa w 
  ust. 2.
                                Art. 65.
Prezes Najwyższej Izby Kontroli określi, w drodze zarządzenia, zadania pracowników
nadzorujących i wykonujących czynności kontrolne w postępowaniu 
kontrolnym oraz szczegółowe zasady przygotowywania kontroli, dokumentowania
poszczególnych czynności kontrolnych, sporządzania protokołu kontroli, 
wystąpienia pokontrolnego i informacji o wynikach przeprowadzonych kontroli,
a także prowadzenia postępowania w sprawie rozpatrywania zastrzeżeń. Zarządzenie
podlega ogłoszeniu w Dzienniku Urzędowym Rzeczypospolitej Polskiej
"Monitor Polski".
                               Rozdział 4
                  Pracownicy Najwyższej Izby Kontroli
                                    
                                Art. 66.
1. Pracownikami Najwyższej Izby Kontroli są: Prezes, wiceprezesi, dyrektor 
  generalny Najwyższej Izby Kontroli, pracownicy nadzorujący lub wykonujący 
  czynności kontrolne oraz pracownicy zatrudnieni na stanowiskach administracyjnych
  i obsługi.
2. Pracownikami nadzorującymi czynności kontrolne są pracownicy zatrudnieni 
  na stanowiskach:
   1) dyrektorów jednostek organizacyjnych,
   2) wicedyrektorów jednostek organizacyjnych,
   3) doradców Prezesa Najwyższej Izby Kontroli, 
   4) doradców prawnych, ekonomicznych, technicznych.
3. Pracownikami wykonującymi czynności kontrolne są pracownicy zatrudnieni 
  na stanowiskach:
   1) głównych specjalistów kontroli państwowej,
   2) specjalistów kontroli państwowej,
   3) starszych inspektorów kontroli państwowej,
   4) inspektorów kontroli państwowej,
   5) młodszych inspektorów kontroli państwowej.
                                Art. 67.
Pracownikiem nadzorującym lub wykonującym czynności kontrolne może być 
osoba, która:
   1) ma obywatelstwo polskie,
   2) ma pełną zdolność do czynności prawnych oraz korzysta z pełni praw 
     publicznych,
   3) nie była karana za przestępstwo popełnione z winy umyślnej,
   4) ma wyższe wykształcenie,
   5) ma stan zdrowia pozwalający na zatrudnienie na określonym stanowisku.
   
                                Art. 68.
1. Stosunek pracy z pracownikiem nadzorującym lub wykonującym czynności 
  kontrolne nawiązuje się na podstawie mianowania, poprzedzonego umową 
  o pracę na czas nie dłuższy niż 3 lata, z zastrzeżeniem ust. 6.
2. Pracowników nadzorujących lub wykonujących czynności kontrolne mianuje 
  i rozwiązuje z nimi stosunek pracy Prezes Najwyższej Izby Kontroli.
3. Rozwiązanie stosunku pracy z mianowanymi pracownikami Najwyższej Izby 
  Kontroli - członkami Kolegium Najwyższej Izby Kontroli - wymaga zgody 
  tego Kolegium.
4. Stosunek pracy z pracownikiem, o którym mowa w ust. 1, nawiązuje się na 
  podstawie umowy o pracę jeżeli jest on zatrudniony w niepełnym wymiarze 
  czasu pracy.
5. Mianowanie jest uzależnione od aplikacji kontrolerskiej zakończonej złożeniem
  egzaminu z wynikiem pozytywnym przed komisją egzaminacyjną powołaną
  przez Prezesa Najwyższej Izby Kontroli.
6. Prezes Najwyższej Izby Kontroli może, w przypadkach uzasadnionych kwalifikacjami
  lub praktyką zawodową, mianować pracownika nadzorującego lub 
  wykonującego czynności kontrolne bez uprzedniego zawierania umowy o 
  pracę, a także bez zachowania wymogu aplikacji kontrolerskiej.
7. Prezes Najwyższej Izby Kontroli określi, w drodze zarządzenia, sposób 
  przeprowadzania aplikacji kontrolerskiej i egzaminu.
                                Art. 69.
Pracownicy na stanowiskach administracyjnych i obsługi zatrudniani są na podstawie
umowy o pracę.
                                Art. 70.
1. Przy mianowaniu pracownik Najwyższej Izby Kontroli składa pisemne ślubowanie
  następującej treści:
 "Ślubuję służyć Państwu Polskiemu, przestrzegać porządku prawnego, wykonywać
  obowiązki pracownika Najwyższej Izby Kontroli sumiennie, bezstronnie,
  zgodnie z najlepszą wiedzą i wolą."
2. Akt mianowania zawiera:
   1) imię i nazwisko pracownika,
   2) datę mianowania,
   3) stanowisko służbowe i jednostkę organizacyjną,
   4) składniki i wysokość wynagrodzenia.
   
                                Art. 71.
Do obowiązków pracownika nadzorującego lub wykonującego czynności 
kontrolne należy w szczególności:
   1) należyte, bezstronne i terminowe wykonywanie zadań,
   2) obiektywne ustalanie i rzetelne dokumentowanie wyników kontroli,
   3) przestrzeganie tajemnicy ustawowo chronionej,
   4) godne zachowanie się w służbie i poza służbą,
   5) stałe podnoszenie kwalifikacji zawodowych.
                                Art. 72.
1. Pracownik Najwyższej Izby Kontroli jest obowiązany sumiennie wypełniać 
  polecenia służbowe przełożonych.
2. Jeżeli polecenie służbowe w przekonaniu pracownika jest niezgodne z prawem
  lub zawiera znamiona pomyłki, pracownik powinien przedstawić swoje 
  zastrzeżenia przełożonemu; w razie pisemnego potwierdzenia polecenia jest 
  obowiązany je wykonać, z zastrzeżeniem ust. 3; o ile w toku dalszego postępowania
  okaże się, że stanowisko pracownika było uzasadnione, przełożony,
  który wydał polecenie, ponosi z tego tytułu odpowiedzialność.
3. Pracownikowi nie wolno wykonywać poleceń, których wykonanie stanowiłoby
  przestępstwo lub groziło niepowetowaną szkodą.
                                Art. 73.
1. Pracownik Najwyższej Izby Kontroli jest obowiązany zachować w tajemnicy 
  informacje, które uzyskał w związku z wykonywaniem obowiązków służbowych.
2. Obowiązek zachowania tajemnicy trwa również po ustaniu zatrudnienia.
3. Od obowiązku zachowania tajemnicy, o której mowa w ust. 1, może zwolnić 
  Prezes Najwyższej Izby Kontroli.
                                Art. 74.
1. Pracownik nadzorujący lub wykonujący czynności kontrolne nie może być 
  członkiem partii politycznej ani prowadzić działalności politycznej.
2. Pracownikowi, o którym mowa w ust. 1, ubiegającemu się o mandat posła 
  lub senatora udziela się urlopu bezpłatnego na czas kampanii wyborczej, a 
  w przypadku uzyskania mandatu na czas jego wykonywania.
                                Art. 75.
1. Pracownik nadzorujący lub wykonujący czynności kontrolne nie może wykonywać
  zajęć, które godziłyby w interes Najwyższej Izby Kontroli lub byłyby 
  niezgodne z jej zadaniami a także pozostawałyby w sprzeczności z obowiązkami
  pracownika lub mogłyby wywoływać podejrzenie o stronniczość lub interesowność.
2. Pracownik nadzorujący lub wykonujący czynności kontrolne może podjąć 
  dodatkowe zajęcie zarobkowe po uzyskaniu zgody Prezesa Najwyższej Izby 
  Kontroli.
                                Art. 76.
1. Pracownik mianowany podlega okresowym ocenom kwalifikacyjnym nie 
  rzadziej niż raz na 3 lata.
2. Oceny dokonuje przełożony pracownika mianowanego; o treści oceny kwalifikacyjnej
  przełożony powiadamia pracownika.
3. Pracownik może odwołać się od oceny kwalifikacyjnej do Prezesa Najwyższej
  Izby Kontroli w terminie 14 dni od powiadomienia go o treści oceny.
4. Prezes Najwyższej Izby Kontroli określi, w drodze zarządzenia, termin i tryb 
  dokonywania okresowych ocen kwalifikacyjnych, rozpatrywania odwołań od 
  ocen oraz warunki, zakres i kryteria zwolnienia od okresowych ocen.
                                Art. 77.
1. Prezes Najwyższej Izby Kontroli, w przypadkach uzasadnionych potrzebami 
  służbowymi, może przenieść pracownika nadzorującego lub wykonującego 
  czynności kontrolne, do innej jednostki organizacyjnej lub do pracy nie 
  związanej z nadzorowaniem lub wykonywaniem czynności kontrolnych, w 
  miejscowości będącej siedzibą jednostki organizacyjnej, w której pracownik 
  wykonuje obowiązki.
2. Prezes Najwyższej Izby Kontroli, w przypadkach uzasadnionych potrzebami 
  służbowymi, może przenieść pracownika, o którym mowa w ust. 1, do jednostki
  organizacyjnej Najwyższej Izby Kontroli w miejscowości innej niż siedziba
  jednostki organizacyjnej, w której pracownik wykonuje obowiązki.
3. Przeniesienie, o którym mowa w ust. 2, kobiety w ciąży lub pracownika 
  sprawującego samodzielnie opiekę nad dzieckiem w wieku do piętnastu lat, 
  a także w przypadku gdy stoją temu na przeszkodzie szczególnie ważne 
  względy osobiste lub rodzinne pracownika, możliwe jest tylko za zgodą zainteresowanego.
4. Przeniesienie, o którym mowa w ust. 1 i 2, może być dokonane do pracy 
  zgodnej z kwalifikacjami pracownika, na okres nie dłuższy niż 6 miesięcy, 
  nie częściej niż raz na 2 lata, z wynagrodzeniem nie niższym niż dotychczas 
  pobierane.
5. W przypadku, o którym mowa w ust. 2, pracownikom przysługują uprawnienia
  na zasadach określonych w przepisach o pracownikach urzędów państwowych.
                                Art. 78.
1. Pracownikowi nadzorującemu lub wykonującemu czynności kontrolne delegowanemu
  służbowo do zajęć poza stałym miejscem pracy przysługują: 
  zwrot kosztów podróży i zakwaterowania oraz diety na zasadach określonych
  w odrębnych przepisach, z zastrzeżeniem ust. 2.
2. Pracownikowi, o którym mowa w ust. 1, na terenie kraju przysługuje dieta w 
  podwójnej wysokości.
                                Art. 79.
Pracownikowi nadzorującemu lub wykonującemu czynności kontrolne przez 
okres nie krótszy niż 10 lat w Najwyższej Izbie Kontroli, przysługuje dodatkowy
urlop wypoczynkowy w wymiarze 6 dni roboczych, a po 20 latach pracy - w 
wymiarze 12 dni roboczych.
                                Art. 80.
1. Pracownikowi nadzorującemu lub wykonującemu czynności kontrolne przez 
  okres nie krótszy niż 5 lat może być przyznany, co najwyżej dwukrotnie w 
  okresie zatrudnienia w Najwyższej Izbie Kontroli, płatny urlop dla poratowania
  zdrowia, w wymiarze nie przekraczającym jednorazowo 6 miesięcy, z 
  wynagrodzeniem obliczonym tak jak za urlop wypoczynkowy.
2. Urlopu, o którym mowa w ust. 1, udziela Prezes Najwyższej Izby Kontroli 
  na wniosek pracownika umotywowany opinią komisji lekarskiej o stanie 
  zdrowia.
                                Art. 81.
1. Pracownikom Najwyższej Izby Kontroli przysługuje dodatek za wieloletnią 
  pracę, w wysokości wynoszącej po 5 latach pracy 5% miesięcznego wynagrodzenia
  zasadniczego. Dodatek ten wzrasta o 1% za każdy dalszy rok 
  pracy aż do osiągnięcia 20% miesięcznego wynagrodzenia zasadniczego.
2. Zaliczanie okresów pracy do okresu pracy, od którego zależy wysokość dodatku
  za wieloletnią pracę odbywa się na zasadach określonych w przepisach
  o pracownikach urzędów państwowych.
                                Art. 82.
1. Pracownikowi Najwyższej Izby Kontroli przysługują nagrody jubileuszowe za 
  wieloletnią pracę w wysokości:
   1) po 20 latach pracy -  75% wynagrodzenia miesięcznego,
   2) po 25 latach pracy - 100% wynagrodzenia miesięcznego,
   3) po 30 latach pracy - 150% wynagrodzenia miesięcznego,
   4) po 35 latach pracy - 200% wynagrodzenia miesięcznego,
   5) po 40 latach pracy - 300% wynagrodzenia miesięcznego,
   6) po 45 latach pracy - 400% wynagrodzenia miesięcznego.
2. Zaliczanie okresów pracy, sposób obliczania i wypłacania nagród jubileuszowych
  odbywa się na zasadach określonych w przepisach o pracownikach 
  urzędów państwowych.
                                Art. 83.
Pracownikowi Najwyższej Izby Kontroli, z którym rozwiązano stosunek pracy z 
powodu nabycia prawa do emerytury lub renty inwalidzkiej albo na skutek 
orzeczenia komisji lekarskiej do spraw inwalidztwa i zatrudnienia, przysługuje 
jednorazowa odprawa w wysokości trzykrotnego, a w przypadku stażu pracy 
powyżej 20 lat - sześciokrotnego wynagrodzenia, otrzymanego za ostatni miesiąc
zatrudnienia.
                                Art. 84.
W Najwyższej Izbie Kontroli tworzy się zakładowy fundusz nagród wynoszący 
8,5% funduszu płac. Wysokość i zasady przyznawania indywidualnych nagród z 
tego funduszu określają odrębne przepisy.
                                Art. 85.
1. Czas pracy w Najwyższej Izbie Kontroli nie może przekraczać 40 godzin na 
  tydzień i 8 godzin na dobę.
2. Rozkład czasu pracy w tygodniu oraz jego wymiar w poszczególnych dniach 
  tygodnia ustala Prezes Najwyższej Izby Kontroli.
3. Pracownik nadzorujący lub wykonujący czynności kontrolne może być w 
  uzasadnionych przypadkach, w szczególności ze względu na dobro kontroli, 
  zatrudniony poza normalnymi godzinami pracy bez prawa do oddzielnego 
  wynagrodzenia.
4. Pracownikowi nadzorującemu lub wykonującemu czynności kontrolne przysługuje
  wolny czas za pracę poza normalnymi godzinami pracy wykonywaną 
  w porze nocnej oraz w dni wolne od pracy.
                                Art. 86.
Pracownicy Najwyższej Izby Kontroli mają prawo zrzeszania się w związkach 
zawodowych, z wyjątkiem Prezesa, wiceprezesów, dyrektora generalnego Najwyższej
Izby Kontroli oraz pracowników nadzorujących lub wykonujących 
czynności kontrolne.
                                Art. 87.
Pracownikowi Najwyższej Izby Kontroli nie wolno uczestniczyć w strajkach ani 
w akcjach zakłócających funkcjonowanie Najwyższej Izby Kontroli.
                                Art. 88.
1. Wiceprezesi i dyrektor generalny Najwyższej Izby Kontroli oraz pracownicy 
  nadzorujący lub wykonujący czynności kontrolne nie mogą być pociągnięci 
  do odpowiedzialności karnej z powodu swoich czynności służbowych bez 
  uprzedniej zgody Kolegium Najwyższej Izby Kontroli, a Prezes Najwyższej 
  Izby Kontroli bez zgody Sejmu.
2. Przepis ust. 1 stosuje się odpowiednio również po ustaniu stosunku pracy.
                                Art. 89.
1. Pracownik mianowany ponosi odpowiedzialność dyscyplinarną za naruszenie 
  obowiązków służbowych lub uchybienie godności stanowiska.
2. Karami dyscyplinarnymi są:
   1) upomnienie,
   2) nagana,
   3) nagana z pozbawieniem możliwości awansowania przez okres do 3 lat 
     do wyższej grupy wynagrodzenia,
   4) przeniesienie na niższe stanowisko służbowe z jednoczesnym obniżeniem
     wynagrodzenia zasadniczego o jedną kategorię,
   5) wydalenie z pracy w Najwyższej Izbie Kontroli.
3. Nie można wszcząć postępowania dyscyplinarnego po upływie 3 miesięcy od 
  dnia uzyskania przez przełożonego wiadomości o popełnionym przewinieniu;
  nie można wszcząć postępowania ani wydać orzeczenia o ukaraniu po 
  upływie 3 lat od popełnienia przewinienia. Jeżeli czyn zawiera znamiona 
  przestępstwa, przedawnienie dyscyplinarne nie może nastąpić wcześniej niż 
  przewidziano to w przepisach Kodeksu karnego.
4. W sprawach dyscyplinarnych orzekają, na zasadzie niezawisłości, Komisja 
  Dyscyplinarna i Odwoławcza Komisja Dyscyplinarna przy Prezesie Najwyższej
  Izby Kontroli.
5. Obwiniony może ustanowić obrońcę tylko spośród pracowników mianowanych
  Najwyższej Izby Kontroli.
6. Postępowanie dyscyplinarne może toczyć się w razie nieusprawiedliwionej 
  nieobecności pracownika.
7. Koszty postępowania dyscyplinarnego ponosi Najwyższa Izba Kontroli.
8. Marszałek Sejmu, na wniosek Prezesa Najwyższej Izby Kontroli, określi w 
  drodze zarządzenia: organizację, skład, tryb powoływania komisji dyscyplinarnych
  i rzeczników dyscyplinarnych oraz tryb postępowania dyscyplinarnego
  w Najwyższej Izbie Kontroli. Zarządzenie podlega ogłoszeniu w 
  Dzienniku Urzędowym Rzeczypospolitej Polskiej "Monitor Polski".
                                Art. 90.
1. W przypadku wszczęcia postępowania dyscyplinarnego Prezes Najwyższej 
  Izby Kontroli może zawiesić pracownika w czynnościach służbowych na 
  okres do zakończenia postępowania, nie dłużej jednak niż na 6 miesięcy.
2. W okresie zawieszenia, o którym mowa w ust. 1, pracownik mianowany zachowuje
  prawo do wynagrodzenia i innych świadczeń przysługujących na 
  podstawie stosunku pracy.
                                Art. 91.
1. Pracownik mianowany zostaje z mocy prawa zawieszony w pełnieniu obowiązków
  służbowych w razie tymczasowego aresztowania do czasu wygaśnięcia
  stosunku pracy, chyba że wcześniej rozwiązano z nim stosunek pracy 
  bez wypowiedzenia z jego winy.
2. Wynagrodzenie pracownika mianowanego w okresie tymczasowego aresztowania
  ulega ograniczeniu do połowy. Jeżeli zapadł wyrok uniewinniający lub 
  postępowanie karne zostało umorzone, pracownikowi wypłaca się pozostałą 
  część wynagrodzenia, z zastrzeżeniem ust. 3.
3. Nie wypłaca się pozostałej części wynagrodzenia, jeżeli postępowanie karne 
  zostało umorzone warunkowo lub na podstawie amnestii, a pracownik w 
  przepisanym trybie nie domagał się rehabilitacji.
                                Art. 92.
1. Stosunek pracy z pracownikiem mianowanym rozwiązuje się bez wypowiedzenia
  z jego winy w razie:
   1) prawomocnego wyroku skazującego za przestępstwo popełnione z winy 
     umyślnej,
   2) prawomocnego orzeczenia kary dyscyplinarnej wydalenia z pracy w 
     Najwyższej Izbie Kontroli.
2. Stosunek pracy z pracownikiem mianowanym rozwiązuje się bez wypowiedzenia
  w razie:
   1) trwającej dłuższej niż 1 rok niezdolności do pracy spowodowanej chorobą,
   2) nieusprawiedliwionego niezgłoszenia się do komisji lekarskiej do spraw 
     inwalidztwa i zatrudnienia w okolicznościach, o których mowa w ust. 3.
3. Prezes Najwyższej Izby Kontroli w uzasadnionych przypadkach, w szczególności
  w razie długotrwałego korzystania ze zwolnień lekarskich, może z 
  urzędu skierować pracownika mianowanego do komisji lekarskiej do spraw 
  inwalidztwa i zatrudnienia w celu ustalenia, czy jego stan zdrowia pozwala 
  na zatrudnienie go na zajmowanym stanowisku.
                                    
                                    
                                Art. 93.
1. Stosunek pracy z pracownikiem mianowanym rozwiązuje się za wypowiedzeniem
  w razie:
   1) otrzymania negatywnej oceny kwalifikacyjnej, potwierdzonej kolejną 
     oceną negatywną, dokonaną nie wcześniej niż po upływie 6 miesięcy i 
     nie później niż przed upływem 1 roku od dokonania pierwszej oceny,
   2) orzeczenia przez komisję lekarską do spraw inwalidztwa i zatrudnienia 
     trwałej niezdolności do pełnienia obowiązków służbowych na zajmowanym
     stanowisku.
2. Stosunek pracy z pracownikiem mianowanym można rozwiązać za wypowiedzeniem
  w razie:
   1) osiągnięcia wieku i stażu pracy wymaganych do nabycia prawa do emerytury
     na podstawie przepisów o powszechnym zaopatrzeniu emerytalnym
     pracowników,
   2) likwidacji jednostki organizacyjnej Najwyższej Izby Kontroli lub reorganizacji
     tej jednostki, jeżeli przeniesienie pracownika za jego zgodą do 
     innej jednostki organizacyjnej nie jest możliwe; rozwiązanie stosunku 
     pracy z tej przyczyny wywołuje skutki, jakie przepisy prawa wiążą z 
     rozwiązaniem stosunku pracy z mianowanym urzędnikiem państwowym 
     z powodu likwidacji urzędu.
3. Okres wypowiedzenia stosunku pracy z pracownikiem mianowanym wynosi 
  3 miesiące i kończy się ostatniego dnia miesiąca kalendarzowego.
                                Art. 94.
Rozwiązanie stosunku pracy z pracownikiem mianowanym może nastąpić:
   1) w drodze porozumienia stron,
   2) za trzymiesięcznym wypowiedzeniem dokonanym przez pracownika.
   
                                Art. 95.
W okresie wypowiedzenia pracownik mianowany może być zwolniony z pełnienia
obowiązków, z zachowaniem prawa do wynagrodzenia i innych świadczeń
przysługujących na podstawie stosunku pracy.
                                Art. 96.
Od decyzji Prezesa Najwyższej Izb Kontroli, w sprawach, o których mowa w 
art. 77 ust. 2, art. 92 i 93, pracownikowi mianowanemu przysługuje skarga do 
sądu administracyjnego na zasadach przewidzianych w Kodeksie postępowania 
administracyjnego.
                                    
                                    
                                Art. 97.
Marszałek Sejmu, na wniosek Prezesa Najwyższej Izby Kontroli, określi w 
drodze zarządzenia: wymagane kwalifikacje, zasady wynagradzania oraz tabele 
stanowisk pracowników Najwyższej Izby Kontroli. Zarządzenie podlega ogłoszeniu
w Dzienniku Urzędowym Rzeczypospolitej Polskiej "Monitor Polski".
                               Rozdział 5
                             Przepisy karne
                                    
                                    
                                Art. 98.
Kto uchyla się od kontroli, o której mowa w niniejszej ustawie, lub utrudnia jej 
prowadzenie, w szczególności przez nieprzedstawienie potrzebnych do kontroli 
dokumentów bądź niezgodnie z prawdą informuje o wykonaniu wniosków pokontrolnych
podlega karze aresztu, ograniczenia wolności albo grzywny.
                               Rozdział 6
   Zmiany w przepisach obowiązujących, przepisy przejściowe i końcowe
                                    
                                    
                                Art. 99.
W ustawie z dnia 29 kwietnia 1985 r. o Trybunale Konstytucyjnym (Dz.U. z 
1991 r. Nr 109, poz. 470 i z 1993 r. Nr 47, poz. 213) w art. 13 ust. 1 otrzymuje 
brzmienie:
   "1. Trybunał Konstytucyjny ustala powszechnie obowiązującą wykładnię 
      ustaw na wniosek Prezydenta, prezesa Rady Ministrów, pierwszego 
      prezesa Sądu Najwyższego, prezesa Naczelnego Sądu Administracyjnego,
      Rzecznika Praw Obywatelskich, prezesa Najwyższej Izby Kontroli,
      Prokuratora Generalnego.".
   
   
                               Art. 100.
W okresie do dnia 31 grudnia 1995 r. Najwyższa Izba Kontroli może kontrolować
działalność spółdzielni i ich organizacji tak jak działalność organów i jednostek,
o których mowa w art. 2 ust. 1.
                               Art. 101.
1. Pracownicy mianowani, zatrudnieni w dniu wejścia w życie ustawy na stanowiskach
  innych, niż wymienione w art. 66 ust. 2 i 3, mogą być zatrudnieni 
  na tych stanowiskach przez okres nie dłuższy niż 1 rok po dniu wejścia w 
  życie ustawy.
2. Pracownicy mianowani, nie spełniający wymogu określonego w art. 67 pkt 4, 
  mogą być zatrudnieni na dotychczasowych stanowiskach przez okres nie 
  dłuższy niż 1 rok po dniu wejścia w życie ustawy.
3. Po upływie 1 roku od dnia wejścia w życie ustawy, stosunek pracy z pracownikami,
  o których mowa w ust. 1 i 2, może być rozwiązany z zachowaniem 
  okresu wypowiedzenia lub przekształcony w stosunek pracy na podstawie 
  umowy o pracę, w drodze wypowiedzenia warunków pracy.
4. Prezes Najwyższej Izby Kontroli w ciągu 3 miesięcy od dnia wejścia w życie 
  ustawy może, uwzględniając zadania wykonywane w okresie ostatnich 2 lat 
  przez pracownika nadzorującego lub wykonującego czynności kontrolne, 
  zmienić jego stanowisko służbowe, w drodze wypowiedzenia warunków pracy,
  na inne stanowisko określone w art. 66 ust. 2 i 3.
5. Usprawiedliwiona nieobecność w pracy pracownika zawiesza bieg terminu 
  do dokonania zmiany stanowiska, o którym mowa w ust. 4.
6. Do decyzji Prezesa Najwyższej Izby Kontroli, o których mowa w ust. 3 i 4, 
  przepis art. 96 stosuje się odpowiednio.
                               Art. 102.
1. Sejm może powołać Prezesa Najwyższej Izby Kontroli, na podstawie niniejszej
  ustawy, nie wcześniej niż po upływie 30 dni od dnia jej ogłoszenia.
2. Do czasu objęcia stanowiska przez Prezesa Najwyższej Izby Kontroli, powołanego
  na podstawie niniejszej ustawy, obowiązki pełni dotychczasowy Prezes
  Najwyższej Izby Kontroli.
3. Do odwołania dotychczasowego Prezesa Najwyższej Izby Kontroli nie stosuje
  się przepisów niniejszej ustawy.
                               Art. 103.
1. Traci moc ustawa z dnia 8 października 1980 r. o Najwyższej Izbie Kontroli 
  (Dz.U. Nr 22, poz. 82 i z 1989 r. Nr 34, poz. 178).
2. Do czasu wydania przepisów wykonawczych na podstawie niniejszej ustawy, 
  nie dłużej jednak niż przez okres 6 miesięcy od dnia jej wejścia w życie, zachowują
  moc przepisy wydane  na podstawie  ustawy, o której  mowa w 
  ust. 1, jeżeli nie są sprzeczne z niniejszą ustawą.
3. Do przeprowadzenia postępowań kontrolnych rozpoczętych przed dniem 
  wejścia w życie niniejszej ustawy lub postępowań kontrolnych dotyczących 
  wykonania budżetu państwa i założeń polityki pieniężnej w 1994 r. stosuje 
  się przepisy ustawy, o której mowa w ust. 1 i przepisy wydane na jej podstawie.
                               Art. 104.
Ustawa wchodzi w życie po upływie 6 miesięcy od dnia ogłoszenia, z wyjątkiem
przepisów art. 14-19 i art. 102, które wchodzą w życie po upływie 30 dni 
od dnia ogłoszenia.
