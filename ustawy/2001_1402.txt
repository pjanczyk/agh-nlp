



Dz.U. z 2001 r. Nr 128, poz. 1402
                                        
                                        
                                        
                                        
                                        
                                     USTAWA
                             z dnia 27 lipca 2001 r.
                                        
                              o ochronie baz danych
                                        
                                     Art. 1.
Ochronie określonej w ustawie podlegają bazy danych, z wyłączeniem baz danych
spełniających cechy utworu określone w ustawie z dnia 4 lutego 1994 r. o prawie
autorskim i prawach pokrewnych (Dz.U. z 2000 r. Nr 80, poz. 904).
                                        
                                     Art. 2.
1. W rozumieniu ustawy:
   1) baza danych oznacza zbiór danych lub jakichkolwiek innych materiałów i
     elementów zgromadzonych według określonej systematyki lub metody,
     indywidualnie dostępnych w jakikolwiek sposób, w tym środkami
     elektronicznymi, wymagający istotnego, co do jakości lub ilości, nakładu
     inwestycyjnego w celu sporządzenia, weryfikacji lub prezentacji jego
     zawartości,
   2) pobieranie danych oznacza stałe lub czasowe przejęcie lub przeniesienie
     całości lub istotnej, co do jakości lub ilości, części zawartości bazy
     danych na inny nośnik, bez względu na sposób lub formę tego przejęcia lub
     przeniesienia, z zastrzeżeniem art. 3,
   3) wtórne wykorzystanie oznacza publiczne udostępnienie bazy danych w
     dowolnej formie, a w szczególności poprzez rozpowszechnianie, bezpośrednie
     przekazywanie lub najem, z zastrzeżeniem art. 3,
   4) producentem bazy danych jest osoba fizyczna, prawna lub jednostka
     organizacyjna nieposiadająca osobowości prawnej, która ponosi ryzyko
     nakładu inwestycyjnego przy tworzeniu bazy danych.
2. Ilekroć w ustawie jest mowa o producencie należy przez to rozumieć także jego
 następcę prawnego.
                                        
                                     Art. 3.
Wypożyczenie baz danych nie stanowi pobierania danych lub wtórnego ich
wykorzystania.
                                        
                                     Art. 4.
Ochrona przyznana bazom danych nie obejmuje programów komputerowych użytych do
sporządzenia baz danych lub korzystania z nich.
                                        
                                     Art. 5.
Z ochrony korzystają bazy danych, których:
   1) producent jest obywatelem Rzeczypospolitej Polskiej albo ma na jej
     terytorium swoją siedzibę,
   2) producent jest obywatelem państwa członkowskiego Unii Europejskiej lub ma
     miejsce stałego pobytu na terytorium Wspólnoty Europejskiej,
   3) producent jest osobą prawną założoną zgodnie z prawem państwa
     członkowskiego Unii Europejskiej, posiadającą siedzibę i zakład główny
     wykonywania działalności na terytorium Wspólnoty Europejskiej; jeżeli
     producent posiada tylko siedzibę na terytorium Wspólnoty Europejskiej,
     jego działalność musi być istotnie i trwale związana z gospodarką państwa
     członkowskiego Unii Europejskiej,
   4) ochrona wynika z umów międzynarodowych, na zasadach i w zakresie w nich
     określonych,
   5) producent jest podmiotem niewymienionym w pkt 1-4 i jest przedsiębiorcą w
     rozumieniu ustawy z dnia 19 listopada 1999 r. - Prawo działalności
     gospodarczej (Dz.U. Nr 101, poz. 1178, z 2000 r. Nr 86, poz. 958 i Nr 114,
     poz. 1193
     oraz z 2001 r. Nr 49, poz. 509 i Nr 67, poz. 679).
                                        
                                     Art. 6.
Producentowi bazy danych przysługuje wyłączne i zbywalne prawo pobierania
danych i wtórnego ich wykorzystania w całości lub w istotnej części, co do
jakości lub ilości.
                                        
                                     Art. 7.
1. Producent bazy danych udostępnionej publicznie w jakikolwiek sposób nie może
  zabronić użytkownikowi korzystającemu zgodnie z prawem z takiej bazy danych,
  pobierania lub wtórnego wykorzystania w jakimkolwiek celu nieistotnej, co do
  jakości lub ilości, części jej zawartości.
2. Jeżeli użytkownik korzystający zgodnie z prawem z bazy danych jest
  uprawniony do pobierania lub wtórnego wykorzystania jedynie części bazy
  danych, przepis ust. 1 dotyczy tylko tej części.
3. Korzystanie z baz danych, o którym mowa w ust. 1, nie może naruszać
  normalnego korzystania z baz danych lub godzić w słuszne interesy producenta
  baz danych.
                                        
                                     Art. 8.
1. Wolno korzystać z istotnej, co do jakości lub ilości, części
  rozpowszechnionej bazy danych:
   1) do własnego użytku osobistego, ale tylko z zawartości nieelektronicznej
     bazy danych,
   2) w charakterze ilustracji, w celach dydaktycznych lub badawczych, ze
     wskazaniem źródła, jeżeli takie korzystanie jest uzasadnione
     niekomercyjnym celem, dla którego wykorzystano bazę,
   3) do celów bezpieczeństwa wewnętrznego, postępowania sądowego lub
     administracyjnego.
2. Nie jest dozwolone powtarzające się i systematyczne pobieranie lub wtórne
  wykorzystanie sprzeczne z normalnym korzystaniem i powodujące
  nieusprawiedliwione naruszenie słusznych interesów producenta.
                                        
                                     Art. 9.
1. Pierwsza sprzedaż kopii bazy danych na terytorium Rzeczypospolitej Polskiej
  przez uprawnionego lub za jego zgodą wyczerpuje prawo do kontrolowania
  odsprzedaży tej kopii na tym terytorium.
2. Pierwsza sprzedaż kopii bazy danych w państwach członkowskich Unii
  Europejskiej przez uprawnionego lub za jego zgodą wyczerpuje prawo do
  kontrolowania odsprzedaży tej kopii na ich terytorium.
                                        
                                    Art. 10.
1. Czas trwania ochrony bazy danych liczy się od jej sporządzenia przez okres
  piętnastu lat następujących po roku, w którym baza danych została
  sporządzona.
2. Jeżeli w okresie, o którym mowa w ust. 1, baza danych została w jakikolwiek
  sposób udostępniona publicznie, okres jej ochrony wygasa z upływem piętnastu
  lat następujących po roku, w którym doszło do jej udostępnienia po raz
  pierwszy.
3. W przypadku jakiejkolwiek istotnej, zmiany treści bazy danych, co do jakości
  lub ilości, w tym jej uzupełnienia, zmiany lub usunięcia jej części, mających
  znamiona nowego istotnego, co do jakości lub ilości, nakładu okres jej
  ochrony liczy się odrębnie.
                                        
                                    Art. 11.
Producent bazy danych może żądać od osoby, która naruszyła jego prawo do bazy
danych, zaniechania naruszeń, przywrócenia stanu zgodnego z prawem i wydania
bezprawnie uzyskanej korzyści majątkowej; producent bazy danych może również
żądać naprawienia wyrządzonej szkody na zasadach ogólnych.
                                        
                                    Art. 12.
1. Kto w celu osiągnięcia korzyści majątkowych, bez uprawnienia lub wbrew jego
  warunkom, pobiera dane lub wtórnie wykorzystuje w całości lub w istotnej, co
  do jakości lub ilości, części bazy danych, podlega karze grzywny.
2. Orzekanie następuje na podstawie Kodeksu postępowania w sprawach o
  wykroczenia.
3. Sąd może orzec przepadek, na rzecz Skarbu Państwa, bezprawnie wykonanych
  egzemplarzy bazy danych.
                                        
                                    Art. 13.
Prawo do bazy danych nie narusza ochrony treści bazy danych udzielanej na
podstawie ustawy z dnia 4 lutego 1994 r. o prawie autorskim i prawach
pokrewnych, lub ochrony jakichkolwiek składających się na bazę danych elementów,
udzielanej na podstawie przepisów o wynalazkach, znakach towarowych, wzorach
przemysłowych, oznaczeniach pochodzenia, zwalczaniu nieuczciwej konkurencji,
tajemnicy prawnie chronionej, ochronie informacji niejawnych, ochronie danych
osobowych, a także prawa cywilnego i prawa pracy.
                                        
                                    Art. 14.
W ustawie z dnia 4 lutego 1994 r. o prawie autorskim i prawach pokrewnych (Dz.U.
z 2000 r. Nr 80, poz. 904) wprowadza się następujące zmiany:
1) w art. 2 w ust. 2 dodaje się zdanie drugie w brzmieniu:
       "W przypadku baz danych spełniających cechy utworu zezwolenie twórcy
      jest konieczne także na sporządzenie opracowania.";
2) w art. 3 po wyrazach "bazy danych" dodaje się wyrazy "spełniające cechy
  utworu";
3) po art. 17 dodaje się art. 17{1} w brzmieniu:
      "Art. 17{1}. Opracowanie lub zwielokrotnienie bazy danych spełniającej
             cechy utworu, dokonane przez legalnego użytkownika bazy danych lub
             jej kopii, nie wymaga zezwolenia autora bazy danych, jeśli jest
             ono konieczne dla dostępu do zawartości bazy danych i normalnego
             korzystania z jej zawartości. Jeżeli użytkownik jest upoważniony
             do korzystania tylko z części bazy danych, niniejsze postanowienie
             odnosi się tylko do tej części.";
4) w art. 23 w ust. 1 po wyrazach "architektoniczno-urbanistycznego" dodaje się
  wyrazy "oraz do korzystania z elektronicznych baz danych spełniających cechy
  utworu, chyba że dotyczy to własnego użytku naukowego nie związanego z celem
  zarobkowym";
5) po art. 30 dodaje się art. 30{1} w brzmieniu:
      "Art. 30{1}. Do baz danych spełniających cechy utworu nie stosuje się
             art. 28, art. 29 ust. 2 i 3 i art. 30.";
6) po art. 77{1} dodaje się art. 77{2} w brzmieniu:
      "Art. 77{2}. Ochrona przyznana bazom danych spełniającym cechy utworu nie
             obejmuje programów komputerowych używanych do sporządzenia lub
             obsługi baz danych dostępnych przy pomocy środków
             elektronicznych.".
                                        
                                    Art. 15.
1. Ustawę stosuje się także do baz danych istniejących w dniu jej wejścia w
  życie
  w odniesieniu do korzystania z nich po tej dacie.
 2. Dokonane przed dniem wejścia w życie ustawy czynności prawne odnoszące się
  do baz danych są skuteczne i podlegają ochronie według zasad dotychczasowych.
                                        
                                    Art. 16.
1. Przepisy art. 5 pkt 2 i 3 oraz art. 9 ust. 2 stosuje się od dnia uzyskania
  przez Rzeczpospolitą Polską członkostwa w Unii Europejskiej.
2. Przepisy art. 5 pkt 1 i art. 9 ust. 1 tracą moc z dniem uzyskania przez
  Rzeczpospolitą Polską członkostwa w Unii Europejskiej.
                                        
                                    Art. 17.
Ustawa wchodzi w życie po upływie 12 miesięcy od dnia ogłoszenia.
 
 
 
 
                                                                                
                                                                                
 
