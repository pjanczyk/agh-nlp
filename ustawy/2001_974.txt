



Dz.U. z 2001 r. Nr 89, poz. 974
                                        
                                        
                                     USTAWA
                             z dnia 20 lipca 2001 r.
                                        
                     o świadczeniu dla cywilnych ofiar wojny
                                        
                                        
                                     Art. 1.
Ustawa określa zasady ustalania i realizacji świadczenia dla cywilnych ofiar
wojny.
                                        
                                     Art. 2.
Cywilnymi ofiarami wojny w rozumieniu ustawy są obywatele polscy, posiadający
stałe miejsce zamieszkania w Rzeczypospolitej Polskiej, którzy doznali
naruszenia sprawności organizmu powodującego całkowitą i trwałą niezdolność do
pracy i samodzielnej egzystencji:
   1) na skutek działań wojennych w latach 1939-1947, nie wchodząc w skład
     formacji wojskowych, zmilitaryzowanych służb państwowych i ruchu oporu,
   2) na skutek eksplozji niewybuchów pozostałych z okresu wojny 1939-1945, na
     terytorium Rzeczypospolitej Polskiej, jeżeli zdarzenie naruszające
     sprawność organizmu miało miejsce w okresie wojny 1939-1945 lub po wojnie,
     nie później jednak niż do dnia 15 listopada 1956 r., zaś całkowita i
     trwała niezdolność do pracy i samodzielnej egzystencji została stwierdzona
     w ciągu 5 lat od dnia zdarzenia.
   
                                     Art. 3.
1. Cywilnym ofiarom wojny przysługuje świadczenie pieniężne określone w
  ustawie.
2. Świadczenie, o którym mowa w ust. 1, jest samoistne.
3. Świadczenie, o którym mowa w ust. 1, wynosi miesięcznie 50% kwoty najniższej
  renty z tytułu całkowitej niezdolności do pracy, spowodowanej wypadkiem przy
  pracy lub chorobą zawodową, obowiązującej w dniu wejścia w życie ustawy.
4. Świadczenie, o którym mowa w ust. 1, jest waloryzowane na zasadach
  wynikających z przepisów o emeryturach i rentach z Funduszu Ubezpieczeń
  Społecznych.
                                        
                                     Art. 4.
Świadczenie, o którym mowa w art. 3 i koszty jego obsługi finansowane jest z
budżetu państwa.
                                     Art. 5.
1. Prawo do świadczenia pieniężnego ustalają i świadczenie wypłacają organy
  rentowe w rozumieniu przepisów o emeryturach i rentach z Funduszu Ubezpieczeń
  Społecznych.
2. Świadczenie pieniężne wypłacane jest:
   1) wraz z emeryturą lub rentą - osobie pobierającej emeryturę lub rentę,
   2) kwartalnie, w trzecim miesiącu kwartału - osobie mającej ustalone prawo
     do emerytury lub renty, której wypłata została zawieszona,
   3) kwartalnie, w trzecim miesiącu kwartału - osobie nie mającej ustalonego
     prawa do emerytury lub renty, osobie mającej ustalone prawo do emerytury
     lub renty przez inny organ emerytalno-rentowy albo osobie pobierającej
     świadczenie o charakterze rentowym z instytucji zagranicznych.
3. Świadczenie pieniężne jest wypłacane osobie uprawnionej, mającej stałe
  miejsce zamieszkania na terenie Rzeczypospolitej Polskiej.
                                     Art. 6.
1. Świadczenie przyznaje się na udokumentowany wniosek osoby uprawnionej.
2. Wniosek, o którym mowa w ust. 1, powinien zawierać dokumentację medyczną z
  okresu zdarzenia, o którym mowa w art. 2, potwierdzającą zaistnienie tego
  zdarzenia oraz inne dowody, potwierdzające związek przyczynowy tego zdarzenia
  z powstałą całkowitą i trwałą niezdolnością do pracy i samodzielnej
  egzystencji.
3. O całkowitej i trwałej niezdolności do pracy i samodzielnej egzystencji,
  dacie jej powstania oraz związku przyczynowym ze zdarzeniem, o którym mowa w
  art. 2, orzeka lekarz orzecznik Zakładu Ubezpieczeń Społecznych.
                                     Art. 7.
1. Prawo do świadczenia ustala organ rentowy w formie decyzji.
2. Od decyzji organu rentowego przysługują osobie uprawnionej środki odwoławcze
  przewidziane dla emerytur i rent w odrębnych przepisach.
                                     Art. 8.
W sprawach nieuregulowanych w ustawie stosuje się odpowiednio przepisy o
emeryturach i rentach z Funduszu Ubezpieczeń Społecznych.
                                     Art. 9.
Ustawa wchodzi w życie z dniem 1 stycznia 2002 r.
