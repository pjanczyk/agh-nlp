



Dz.U. z 1996 r. Nr 132, poz. 622
                                    
                                    
                                   
 
                                USTAWA
                       z dnia 13 września 1996 r.
                                    
              o utrzymaniu czystości i porządku w gminach
                                    
                                    
                               Rozdział 1
                            Przepisy ogólne
                                    
                                Art. 1.
 1. Ustawa określa zadania gminy oraz obowiązki właścicieli nieruchomości 
   dotyczące utrzymania czystości i porządku, a także warunki udzielania zezwoleń
   podmiotom świadczącym usługi w zakresie objętym regulacją ustawy.
 2. Zasady wykorzystywania lub unieszkodliwiania odpadów niebezpiecznych 
   regulują odrębne przepisy.
                                    
                                Art. 2.
 1. Ilekroć w ustawie jest mowa o:
   1) właścicielach nieruchomości - należy przez to rozumieć także współwłaścicieli,
     użytkowników wieczystych oraz jednostki organizacyjne i osoby
     posiadające nieruchomości w zarządzie lub użytkowaniu, a także inne
     podmioty władające nieruchomościami,
   2) odpadach komunalnych - należy przez to rozumieć stałe i ciekłe odpady
     powstające w gospodarstwach domowych, w obiektach użyteczności 
     publicznej i obsługi ludności, w tym nieczystości gromadzone w zbiornikach
     bezodpływowych, porzucone wraki pojazdów mechanicznych  oraz 
     odpady uliczne, z wyjątkiem odpadów niebezpiecznych z zakładów 
     opieki zdrowotnej i zakładów weterynaryjnych.
 2. Obiekty użyteczności publicznej i obsługi ludności, o których mowa w ust. 
   1 pkt 2, są to w szczególności urzędy organów administracji, zakłady opieki
   zdrowotnej i opieki społecznej, szkoły i placówki w rozumieniu przepisów
   o systemie oświaty, placówki kulturalno-oświatowe, zakłady poprawcze
   i schroniska dla nieletnich.
 3. Jeżeli nieruchomość jest zabudowana budynkami wielolokalowymi, w których
   ustanowiono odrębną własność lokali, obowiązki właściciela nieruchomości
   obciążają osoby sprawujące zarząd nieruchomością wspólną, w 
   rozumieniu przepisów ustawy z dnia 24 czerwca 1994 r. o własności lokali 
   (Dz.U. Nr 85, poz. 388), lub właścicieli lokali, jeżeli zarząd nie został wybrany.
                                    
                               Rozdział 2
                              Zadania gmin
                                    
                                Art. 3.
 1. Utrzymanie czystości i porządku w gminach należy do obowiązkowych zadań
   własnych gminy.
 2. Gminy zapewniają czystość i porządek na swoim terenie i tworzą warunki 
   niezbędne do ich utrzymania, a w szczególności:
   1) tworzą warunki do wykonywania prac związanych z utrzymaniem czystości
     i porządku na terenie gminy lub zapewniają wykonanie tych prac 
     przez tworzenie odpowiednich jednostek organizacyjnych,
   2) zapewniają budowę, utrzymanie i eksploatację, własnych lub wspólnych 
     z innymi gminami, składowisk odpadów komunalnych i obiektów wykorzystywania
     lub unieszkodliwiania tych odpadów,
   3) zapobiegają zanieczyszczaniu ulic, placów i terenów otwartych przez: likwidację
     składowania odpadów w miejscach do tego nie przeznaczonych
     i przeciwdziałanie takiemu składowaniu, budowę i utrzymanie szaletów
     publicznych, ustawianie koszy ulicznych na odpady w rejonach intensywnego
     ruchu pieszego, organizowanie odbioru odpadów komunalnych
     z urządzeń ruchomych,
   4) określają wymagania wobec osób utrzymujących zwierzęta domowe w 
     zakresie bezpieczeństwa i czystości w miejscach publicznych,
   5) organizują ochronę przed bezdomnymi zwierzętami na zasadach określonych
     w odrębnych przepisach,
   6) tworzą warunki do selektywnej zbiórki, segregacji i składowania odpadów
     przydatnych do wykorzystywania oraz współdziałają z jednostkami 
     organizacyjnymi i osobami podejmującymi zbieranie i zagospodarowywanie
     tego rodzaju odpadów,
   7) współdziałają z właściwymi organami administracji rządowej w organizowaniu
     gospodarki odpadami niebezpiecznymi wydzielonymi z odpadów
     komunalnych.
   
                                Art. 4.
Rada gminy, po zasięgnięciu opinii państwowego terenowego inspektora sanitarnego,
ustala, w drodze uchwały, szczegółowe zasady utrzymania czystości i 
porządku na terenie gminy dotyczące:
   1) wymagań w zakresie utrzymania czystości i porządku na terenie nieruchomości,
   2) rodzaju urządzeń przeznaczonych do gromadzenia odpadów komunalnych
     na terenie nieruchomości oraz na drogach publicznych, a także 
     zasad ich rozmieszczania,
   3) częstotliwości, zasad i sposobu usuwania odpadów komunalnych z nieruchomości
     oraz z innych terenów przeznaczonych do użytku publicznego,
   4) obowiązków osób utrzymujących zwierzęta domowe, mających na celu 
     ochronę przed zagrożeniem lub uciążliwością dla ludzi oraz przed zanieczyszczeniem
     terenów przeznaczonych do wspólnego użytku,
   5) zasad utrzymywania zwierząt gospodarskich na terenach wyłączonych z 
     produkcji rolniczej, w tym także zakazu ich utrzymywania na określonych
     obszarach lub w poszczególnych nieruchomościach,
   6) wyznaczania obszarów podlegających obowiązkowej deratyzacji i terminów
     jej przeprowadzania.
                                    
                               Rozdział 3
                  Obowiązki właścicieli nieruchomości
                                    
                                Art. 5.
 1. Właściciele nieruchomości zapewniają utrzymanie czystości i porządku 
   przez:
   1) wyposażenie nieruchomości w urządzenia służące do gromadzenia odpadów
     komunalnych oraz utrzymywaniu tych urządzeń w odpowiednim 
     stanie sanitarnym i porządkowym oraz przyłączenie do istniejącej kanalizacji
     sanitarnej,
   2) gromadzenie powstałych na terenie nieruchomości odpadów komunalnych
     w urządzeniach, o których mowa w pkt 1,
   3) usuwanie i unieszkodliwianie odpadów komunalnych,
   4) oczyszczanie ze śniegu i lodu oraz usuwanie błota i innych zanieczyszczeń
     z chodników położonych wzdłuż nieruchomości.
 2. Wykonywanie obowiązków określonych w ust. 1, na terenie budowy należy 
   do kierownika budowy.
 3. Oczyszczanie przystanków komunikacyjnych oraz wydzielonych krawężnikiem
   lub oznakowaniem poziomym torowisk pojazdów szynowych ze śniegu
   i lodu oraz usuwanie odpadów komunalnych, błota i innych zanieczyszczeń
   na tych terenach należy do obowiązków jednostek użytkujących tereny
   służące komunikacji publicznej.
 4. Obowiązki utrzymania czystości i porządku na terenach nie wymienionych 
   w ust. 1-3 należą w odniesieniu do dróg publicznych - do zarządu drogi, a 
   w odniesieniu do pozostałych terenów - do gminy.
                                    
                                Art. 6.
 1. Właściciele nieruchomości, przy wykonywaniu obowiązku określonego w 
   art. 5 ust. 1 pkt 3, zobowiązani są do udokumentowania korzystania z 
   usług wykonywanych przez zakład będący gminną jednostką organizacyjną 
   lub podmiot posiadający zezwolenie na wykonywanie usług usuwania odpadów
   komunalnych przez okazanie umowy i dowodów płacenia za usługi 
   lub okazanie, na żądanie wójta, burmistrza lub prezydenta miasta, dowodów
   płacenia za składowanie odpadów na składowisku odpadów komunalnych.
 2. Rada gminy może ustalić, w drodze uchwały, górne stawki opłat ponoszonych
   przez właścicieli nieruchomości za usługi w zakresie usuwania i unieszkodliwiania
   odpadów komunalnych, świadczone przez gminne jednostki 
   organizacyjne oraz podmioty posiadające zezwolenie, o którym mowa w 
   art. 7.
 3. W przypadku gdy właściciele nieruchomości nie udokumentują korzystania 
   z usług gminnych jednostek organizacyjnych lub podmiotów posiadających 
   zezwolenie, o którym mowa w art. 7, obowiązek usuwania i unieszkodliwiania
   odpadów komunalnych przejmuje gmina, pobierając od tych właścicieli
   nieruchomości opłaty.
 4. Stawki opłat, o których mowa w ust. 3, ustala rada gminy.
 5. Szczegółowe zasady rozliczania świadczonych usług usuwania i unieszkodliwiania
   odpadów komunalnych, o których mowa w ust. 2 i 3, ustala rada 
   gminy.
 6. Rada gminy ustalając stawki opłat, o których mowa w ust. 2 i 4, stosuje niższe
   stawki za usuwanie i unieszkodliwianie odpadów komunalnych, jeżeli 
   gromadzone są w sposób selektywny.
 7. Przepisów ust. 1-6 nie stosuje się do obiektów wykorzystywanych do celów 
   wojskowych Ministerstwa Obrony Narodowej oraz jednostek organizacyjnych
   Służby Więziennej, w zakresie usuwania odpadów komunalnych.
                                    
                               Rozdział 4
            Warunki udzielania zezwoleń na świadczenie usług
                                    
                                Art. 7.
 1. Na prowadzenie przez podmioty inne niż gminne jednostki organizacyjne 
   działalności polegającej na usuwaniu, wykorzystywaniu i unieszkodliwianiu 
   odpadów komunalnych, prowadzeniu działalności ochronnej przed bezdomnymi
   zwierzętami oraz prowadzeniu schronisk dla bezdomnych zwierząt 
   - wymagane jest uzyskanie zezwolenia.
 2. Gminne jednostki organizacyjne prowadzące działalność, o której mowa w 
   ust. 1, muszą spełniać warunki wymagane przy udzielaniu zezwolenia.
 3. Zezwolenia, o którym mowa w ust. 1, udziela, w drodze decyzji, właściwy 
   wójt, burmistrz lub prezydent miasta, każdemu podmiotowi, który dysponuje
   odpowiednimi środkami do wykonania usług oraz zapewnia należyty 
   ich poziom.
                                    
                                Art. 8.
 1. Wniosek o udzielenie zezwolenia powinien zawierać:
   1) oznaczenie podmiotu ubiegającego się o zezwolenie, jego siedzibę oraz 
     wskazanie pełnomocników, jeżeli zostali wyznaczeni,
   2) określenie przedmiotu i obszaru wykonywanej działalności,
   3) określenie środków technicznych, jakimi dysponuje ubiegający się o zezwolenie,
     w celu zapewnienia prawidłowego wykonywania działalności 
     objętej wnioskiem,
   4) określenie czasu, na jaki zezwolenie ma być udzielone.
 2. Podmiot ubiegający się o zezwolenie na usuwanie odpadów komunalnych 
   powinien udokumentować gotowość ich odbioru przez zakład prowadzący 
   działalność w zakresie wykorzystywania lub unieszkodliwiania odpadów.
 3. Podmiot ubiegający się o zezwolenie na wykorzystywanie lub unieszkodliwianie
   odpadów komunalnych powinien dołączyć do wniosku informację o 
   miejscu i stosowanej technologii wykorzystywania lub unieszkodliwiania 
   odpadów oraz udokumentowanie prawa do terenu, na którym prowadzona 
   ma być ta działalność.
                                    
                                Art. 9.
 1. Zezwolenie powinno określać:
   1) podmiot, któremu udzielono zezwolenia i jego siedzibę,
   2) przedmiot oraz zakres wykonywanej działalności,
   3) miejsce unieszkodliwiania odpadów,
   4) okres ważności zezwolenia,
   5) niezbędne zabiegi z zakresu ochrony środowiska i ochrony sanitarnej, 
     wymagane po zakończeniu działalności,
   6) obowiązek zawierania umów lub wystawiania dowodów, o których mowa
     w art. 6 ust. 1,
   7) inne wymagania szczególne wynikające z odrębnych przepisów,
   8) inne wymagania dotyczące standardu sanitarnego wykonywania usług, 
     ochrony środowiska i obowiązku prowadzenia odpowiedniej dokumentacji
     wykonywanej działalności.
 2. Jeżeli podmiot, który uzyskał zezwolenie, nie wypełnia określonych w nim 
   warunków, organ, który wydał zezwolenie, wzywa go do niezwłocznego zaniechania
   naruszania tych warunków. Jeżeli podmiot mimo wezwania nadal
   narusza te warunki, organ może cofnąć, w drodze decyzji, zezwolenie 
   bez odszkodowania.
 3. Wygaśnięcie lub cofnięcie zezwolenia nie zwalnia podmiotu z wykonania 
   określonych w zezwoleniu obowiązków dotyczących wymagań sanitarnych i 
   ochrony środowiska.
 4. Organ, który wydaje zezwolenie, określa, w drodze decyzji, zakres i sposób 
   wykonywania obowiązków, o których mowa w ust. 3.
                                    
                               Rozdział 5
                             Przepisy karne
                                    
                                Art. 10.
 1. Kto prowadzi działalność określoną w art. 7 bez wymaganego zezwolenia
       - podlega karze aresztu lub karze grzywny.
 2. Kto nie wykonuje obowiązków  wymienionych w art. 5 ust. 1
       - podlega karze grzywny.
 3. Postępowanie w sprawach, o których mowa w ust. 1 i 2, toczy się według 
   przepisów Kodeksu postępowania w sprawach o wykroczenia.
                                    
                               Rozdział 6
Przepisy o zmianie przepisów obowiązujących oraz przepisy końcowe
                                    
                                Art. 11.
W ustawie z dnia 31 stycznia 1980 r. o ochronie i kształtowaniu środowiska 
(Dz.U. z 1994 r. Nr 49, poz. 196, z 1995 r. Nr 90, poz. 446 i z 1996 r. Nr 106, 
poz. 496) wprowadza się następujące zmiany:
   1) skreśla się art. 57;
   2) w art. 58:
       a) w pkt 2 skreśla się wyrazy "i art. 57",
       b) skreśla się pkt 3.
                                    
                                Art. 12.
W ustawie z dnia 8 marca 1990 r. o samorządzie terytorialnym (Dz.U. z 1996 
r. Nr 13, poz. 74, Nr 58, poz. 261 i Nr 106, poz. 496) w art. 7 w ust. 1 w pkt 3:
   a) po wyrazach "utrzymania czystości" dodaje się wyrazy "i porządku",
   b) wyraz "utylizacji" zastępuje się wyrazem "unieszkodliwiania".
                                Art. 13.
Podmioty gospodarcze prowadzące w dniu wejścia w życie ustawy działalność, 
na którą zgodnie z art. 7 wymagane jest uzyskanie zezwolenia, są zobowiązane 
uzyskać stosowne zezwolenie w terminie 6 miesięcy od dnia wejścia ustawy w 
życie.
                                Art. 14.
Ustawa wchodzi w życie z dniem 1 stycznia 1997 r.
