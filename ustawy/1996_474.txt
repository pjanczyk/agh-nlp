



Dz.U. z 2000 r. Nr 109, poz. 1157
                                                                               
                                                                               
                                                                               
                                    USTAWA
                          z dnia 9 listopada 2000 r.
                                       
             o dostępie do informacji o środowisku i jego ochronie
                  oraz o ocenach oddziaływania na środowisko
                                       
                                       
                                  Rozdział 1
                                Przepisy ogólne
                                       
                                    Art. 1.
Ustawa określa zasady:
   1) udostępniania informacji o środowisku i jego ochronie,
   2) udziału społeczeństwa w postępowaniu w sprawie ochrony środowiska,
   3) postępowania w sprawie oceny oddziaływania na środowisko.
   
                                    Art. 2.
Ilekroć w ustawie jest mowa o:
   1) zanieczyszczeniu - rozumie się przez to wprowadzane, w rezultacie
     działalności człowieka, do powietrza, wody lub ziemi, bezpośrednio lub
     pośrednio:
     a) substancje,
     b) energie, takie jak ciepło, hałas, wibracje lub pola
       elektromagnetyczne,
       które są szkodliwe dla zdrowia człowieka lub jakości środowiska,
      powodują szkodę w dobrach materialnych oraz dobrach kultury, pogarszają
      walory estetyczne środowiska lub kolidują z innymi dozwolonymi sposobami
      korzystania ze środowiska,
   2) oddziaływaniu na środowisko - rozumie się przez to oddziaływanie na
     środowisko oraz oddziaływanie na zdrowie ludzi,
   3) przedsięwzięciu - rozumie się przez to inwestycje budowlane lub inne
     ingerencje w środowisko, polegające na przekształceniu lub zmianie sposobu
     użytkowania terenu, w tym również na wydobywaniu zasobów naturalnych,
     wymagające decyzji, o której mowa w art. 25 ust. 3.
                                    Art. 3.
Przepisów ustawy wprowadzających wymóg uzgadniania i opiniowania nie stosuje
się, jeżeli organ przeprowadzający postępowanie w zakresie oceny oddziaływania
na środowisko jest jednocześnie organem, z którym należy uzgodnić bądź którego
opinii należy zasięgnąć.
                                  Rozdział 2
                             Dostęp do informacji
                                       
                                    Art. 4.
Każdy ma prawo do informacji o środowisku i jego ochronie na warunkach
określonych ustawą.
                                    Art. 5.
1. Organy administracji publicznej są obowiązane udostępniać każdemu
  informacje o środowisku i jego ochronie znajdujące się w ich posiadaniu.
2. Udostępnieniu, o którym mowa w ust. 1, podlegają:
   1) wnioski o wydanie decyzji, o których mowa w pkt 2 lit. a - d, pkt 3 lit.
     a i b, pkt 4, pkt 5 lit. a i b oraz pkt 8,
   2) z zakresu przepisów o ochronie i kształtowaniu środowiska:
     a) decyzje ustalające rodzaj i ilość substancji zanieczyszczających
       dopuszczonych do wprowadzania do powietrza,
     b) decyzje o dopuszczalnym poziomie hałasu przenikającego do środowiska,
     c) zezwolenia na usunięcie drzew lub krzewów,
     d) zezwolenia na zamierzone uwolnienie genetycznie zmodyfikowanych
       organizmów do środowiska w celach eksperymentalnych lub wprowadzenie do
       obrotu produktu zawierającego organizmy genetycznie zmodyfikowane lub
       składającego się z takich organizmów albo ich części,
     e) wykazy rodzajów i ilości zanieczyszczeń wprowadzonych do powietrza,
     f) decyzje o wymiarze, odroczeniu terminu płatności i rozłożeniu na raty
       kar pieniężnych za naruszanie wymagań ochrony środowiska, polegające
       na:
        - przekroczeniu co do rodzaju lub ilości substancji dopuszczonych do
         wprowadzenia do powietrza, określonych decyzją właściwego organu,
        - przekroczeniu dopuszczalnego poziomu hałasu, określonego decyzją
         właściwego organu,
     g) decyzje o wymiarze kar pieniężnych za naruszenie wymagań ochrony
       środowiska, polegające na:
        - zniszczeniu terenów zieleni lub drzew i krzewów, powodowanym
         niewłaściwym wykonywaniem robót ziemnych lub wykorzystaniem sprzętu
         mechanicznego albo urządzeń technicznych oraz zastosowaniem środków
         chemicznych w sposób szkodliwy dla roślinności,
        - usuwaniu drzew i krzewów bez zezwolenia,
   3) z zakresu przepisów o odpadach:
     a) zezwolenia na wytwarzanie odpadów,
     b) zezwolenia na usuwanie, wykorzystywanie lub unieszkodliwianie odpadów
       niebezpiecznych,
     c) dokumenty sporządzane na potrzeby ewidencji odpadów,
     d) decyzje o wymiarze, odroczeniu terminu płatności i rozłożeniu na raty
       kar pieniężnych za składowanie odpadów w miejscu na ten cel nie
       wyznaczonym lub niezgodnie z wymaganiami określonymi w decyzji o
       pozwoleniu na budowę składowiska odpadów,
   4) z zakresu przepisów o utrzymaniu czystości i porządku w gminach zezwolenia
na prowadzenie działalności polegającej na usuwaniu,
     wykorzystywaniu lub unieszkodliwianiu odpadów komunalnych,
   5) z zakresu przepisów Prawa wodnego:
     a) pozwolenia wodnoprawne na pobór wód,
     b) pozwolenia wodnoprawne na wprowadzanie ścieków do wód lub do ziemi,
     c) wykazy ilości pobranej wody oraz ilości, rodzaju i przeciętnego składu
       ścieków wprowadzonych do wód lub do ziemi,
     d) decyzje o wymiarze, odroczeniu terminu płatności i rozłożeniu na raty
       kar pieniężnych za wprowadzenie do wód lub do ziemi ścieków
       nieodpowiadających wymaganym warunkom,
     e) decyzje o karach pieniężnych za pobór wody w ilości większej niż
       ustalona w pozwoleniu wodnoprawnym oraz za piętrzenie wody wyższe od
       dozwolonego,
   6) projekty polityk, strategii, planów lub programów, o których mowa w art.
     19 ust. 1 przed skierowaniem ich do postępowania, o którym mowa w art. 1217
oraz uzyskaniem opinii organu, o którym mowa w art. 24,
   7) polityki, strategie, plany lub programy, o których mowa w art. 19 ust. 1,
   8) decyzje, o których mowa w art. 25 ust. 3,
   9) postanowienia, o których mowa w art. 30 ust. 2,
  10) wskazania lokalizacyjne, o których mowa w art. 25 ust. 4,
  11) raporty oddziaływania przedsięwzięcia na środowisko,
  12)  analizy porealizacyjne,
  13) dokumentacje mierniczo-geologiczne zlikwidowanych zakładów górniczych,
  14) wyniki prac badawczych i studialnych z zakresu ochrony środowiska.
3. Udostępnianiu, o którym mowa w ust. 1, podlegają także inne informacje w
  postaci dokumentów, danych gromadzonych w szczególności w formie pisemnej,
  wizualnej, fonicznej i baz danych na innych nośnikach dotyczące:
   1) stanu elementów przyrodniczych środowiska i ich wzajemnego oddziaływania,
   2) zanieczyszczeń wprowadzanych do środowiska oraz działań i środków
     wpływających lub mogących wpływać negatywnie na środowisko,
   3) wpływu stanu środowiska na zdrowie i warunki życia ludzi oraz na dobra
     kultury,
   4) działań oraz środków, w szczególności administracyjnych i ekonomicznych,
     mających na celu ochronę środowiska,
   5) planów, programów oraz analiz finansowych związanych z podejmowaniem
     rozstrzygnięć istotnych dla ochrony środowiska,
   6) raportów bezpieczeństwa i planów operacyjno-ratowniczych, o których mowa
     w przepisach o ochronie i kształtowaniu środowiska.
4. Informacje, o których mowa w ust. 2 i 3, udostępnia się na pisemny wniosek,
  z zastrzeżeniem ust. 5.
5. Informację nie wymagającą wyszukiwania, która może być przekazana w formie
  ustnej, udostępnia się bez pisemnego wniosku.
6. Organy administracji publicznej właściwe w sprawach, o których mowa w ust.
  2, są obowiązane do prowadzenia publicznie dostępnych wykazów danych o tych
  dokumentach oraz mogą zamieszczać  w tych wykazach dane o dokumentach, o
  których mowa w ust. 3.
7. Publicznie dostępne wykazy dokumentów, o których mowa w ust. 2 pkt 11 i 12,
  prowadzą także organy administracji publicznej właściwe do prowadzenia
  postępowania, w ramach którego lub w wyniku którego, sporządzane są te
  dokumenty.
8. Minister właściwy do spraw środowiska określi, w drodze rozporządzenia,
  wzór publicznie dostępnego wykazu zawierającego w szczególności nazwy
  zamieszczanych w nim dokumentów, miejsca i daty ich wydania, miejsca
  przechowywania oraz zastrzeżenia dotyczące udostępniania informacji.
                                    Art. 6.
Nie udostępnia się informacji, o których mowa w art. 5, jeżeli ich
udostępnienie mogłoby naruszyć przepisy o ochronie informacji niejawnych lub
danych jednostkowych w rozumieniu ustawy z dnia 29 czerwca 1995 r. o statystyce
publicznej (Dz.U. Nr 88, poz. 439, z 1996 r. Nr 156, poz. 775, z 1997 r. Nr 88,
poz. 554, Nr 121, poz. 769, z 1998 r. Nr 99, poz. 632 i Nr 106, poz. 668) oraz
nie udostępnia się informacji, dotyczących:
1) spraw objętych toczącym się postępowaniem sądowym, dyscyplinarnym lub
  karnym, jeżeli ujawnienie informacji mogłoby zakłócić przebieg postępowania,
2) spraw będących przedmiotem praw autorskich oraz patentowych, jeżeli
  udostępnienie akt mogłoby naruszyć te prawa,
3) dokumentów lub danych dostarczonych przez osoby trzecie, jeżeli nie miały
  one obowiązku ich dostarczenia i złożyły zastrzeżenie o ich nieudostępnianiu,
4) dokumentów lub danych, których ujawnienie mogłoby spowodować zagrożenie
  środowiska.
                                    Art. 7.
1. Organ administracji publicznej jest obowiązany udostępnić informację bez
  zbędnej zwłoki, nie później niż w ciągu miesiąca od dnia otrzymania wniosku,
  z zastrzeżeniem ust. 2.
2. Termin, o którym mowa w ust. 1, może ulec przedłużeniu do 2 miesięcy ze
  względu na stopień skomplikowania sprawy; w tym przypadku przepisy art. 36
  Kodeksu postępowania administracyjnego stosuje się odpowiednio.
3. Dokumenty, o których dane zamieszczane są w publicznie dostępnych wykazach,
  udostępnia się w dniu złożenia wniosku o udostępnienie informacji.
4. Organ administracji publicznej może w drodze decyzji:
   1) na uzasadniony wniosek przekazującego informacje, o których mowa w art. 5
     ust. 2 i 3, wyłączyć z udostępniania dane o wartości handlowej, w tym
     zwłaszcza dane technologiczne, o ile ich ujawnienie mogłoby pogorszyć jego
     konkurencyjną pozycję,
   2) odmówić udostępnienia informacji, jeżeli wymagałoby to dostarczenia
     dokumentów lub danych będących w trakcie opracowywania bądź przeznaczonych
     do wewnętrznego komunikowania się, albo jeżeli wniosek o udostępnienie
     informacji jest w sposób oczywisty niemożliwy do zrealizowania lub
     sformułowany w sposób zbyt ogólny, albo jeżeli zachodzą inne wskazane w
     ustawie przesłanki odmowy.
5. Przepisów ust. 4 nie stosuje się, jeżeli informacja dotyczy:
   1) ilości i rodzajów wprowadzanych do powietrza substancji
     zanieczyszczających oraz miejsca ich wprowadzania,
   2) stanu, składu i ilości ścieków wprowadzanych do wód lub do ziemi oraz
     miejsca ich wprowadzania,
   3) rodzaju i ilości wytwarzanych odpadów oraz miejsca ich wytwarzania,
   4) poziomu emitowanego hałasu,
   5) poziomu emitowanych pól elektromagnetycznych.
6. W przypadku odmowy udostępnienia informacji ust. 1 i 2 stosuje się
  odpowiednio.
   
                                    Art. 8.
Jeżeli jest możliwe oddzielenie fragmentu informacji podlegającej wyłączeniu z
udostępniania z przyczyn, o których mowa w art. 6 i 7, organ administracji
publicznej udostępnia pozostałą część informacji.
                                    Art. 9.
Organ administracji publicznej, udostępniając informacje przekazane przez osoby
trzecie, wskazuje źródło ich pochodzenia.
                                   Art. 10.
1. Wyszukiwanie i przeglądanie w siedzibie organu dokumentów wyszczególnionych
  w publicznie dostępnym wykazie jest bezpłatne.
2. Za wyszukiwanie informacji, sporządzanie kopii dokumentów lub danych oraz
  ich przesyłanie organ administracji publicznej pobiera opłatę w wysokości
  odzwierciedlającej związane z tym uzasadnione koszty.
3. Minister właściwy do spraw środowiska, w porozumieniu z ministrem właściwym
  do spraw finansów publicznych, określi, w drodze rozporządzenia, stawki opłat
  oraz współczynniki różnicujące wysokość opłat za wyszukiwanie informacji,
  sporządzanie kopii dokumentów lub danych oraz ich przesyłanie, biorąc pod
  uwagę, iż opłaty te nie powinny stanowić przeszkody w dostępie do informacji,
  a także określi sposób uiszczania opłat.
                                   Art. 11.
Przepisy art. 5-10 stosuje się odpowiednio do udostępniania informacji o
środowisku i jego ochronie przez inne podmioty, gdy są one z mocy prawa lub na
podstawie porozumień powołane do załatwiania zadań publicznych dotyczących
środowiska i jego ochrony.
                                  Rozdział 3
       Udział społeczeństwa w postępowaniu w sprawie ochrony środowiska
                                       
                                   Art. 12.
Każdy ma prawo składania uwag i wniosków w postępowaniu, którego przedmiotem
jest przyjęcie dokumentów, o których mowa w art. 19, lub wydanie decyzji, o
których mowa w art. 25.
                                   Art. 13.
1. Przed wydaniem decyzji wymagających udziału społeczeństwa organ
  administracji publicznej właściwy do ich wydania, wszczynając postępowanie:
   1) podaje do publicznej wiadomości informację o zamieszczeniu w publicznie
     dostępnym wykazie wniosku o wydanie decyzji oraz o możliwości składania
     uwag i wniosków w terminie 21 dni od daty podania do publicznej
     wiadomości, wskazując jednocześnie miejsce ich składania,
   2) może przeprowadzić rozprawę administracyjną otwartą dla społeczeństwa,
   3) rozpatruje zgłoszone uwagi i wnioski.
2. Organ administracji publicznej, właściwy do wydania decyzji, podaje do
  publicznej wiadomości informację o zamieszczeniu w publicznie dostępnym
  wykazie decyzji wymagających udziału społeczeństwa, w trybie określonym w
  niniejszym rozdziale.
3. Podanie do publicznej wiadomości, o którym mowa w ust. 1 pkt 1 i ust. 2,
  następuje w drodze zamieszczenia informacji na tablicy ogłoszeń w siedzibie
  organu właściwego w sprawie oraz poprzez obwieszczenia w pobliżu miejsca
  planowanego przedsięwzięcia, a gdy siedziba właściwego organu mieści się na
  terenie gminy innej niż gmina właściwa miejscowo ze względu na przedmiot
  ogłoszenia - także przez ogłoszenie w prasie lub w sposób zwyczajowo przyjęty
  w miejscowości lub miejscowościach właściwych ze względu na przedmiot
  ogłoszenia.
4. Podanie do publicznej wiadomości, o którym mowa w ust. 1 pkt 1 i ust. 2,
  powinno nastąpić także poprzez zamieszczenie informacji na stronie
  internetowej organu właściwego do wydania decyzji, jeśli organ ten prowadzi
  taką stronę.
                                       
                                   Art. 14.
1. Organizacje społeczne, które powołując się na miejsce i przedmiot
  statutowych celów swego działania zgłoszą chęć uczestniczenia w określonym
  postępowaniu wymagającym udziału społeczeństwa, uczestniczą w nim na prawach
  strony; art. 31 § 4 Kodeksu postępowania administracyjnego nie stosuje się.
2. Organizacji społecznej na postanowienie o odmowie dopuszczenia do udziału w
  postępowaniu służy zażalenie.
                                       
                                   Art. 15.
1. Organ administracji publicznej właściwy do opracowania dokumentów, o
  których mowa w art. 19, zapewnia możliwość udziału społeczeństwa
  poprzedzającego ich przyjęcie; przepisy art. 13 ust. 1 pkt 1 i 3 oraz ust. 2
  stosuje się odpowiednio.
2. Do dokumentów, o których mowa w ust. 1, załącza się informacje o
  zgłoszonych uwagach, wnioskach oraz sposobie ich wykorzystania.
                                   Art. 16.
Do postępowań wymagających udziału społeczeństwa przepisy art. 6 i 7 ust. 4 i 5
stosuje się odpowiednio.
                                   Art. 17.
Do uwag i wniosków zgłaszanych w postępowaniu z udziałem społeczeństwa
przepisów Kodeksu postępowania administracyjnego dotyczących skarg i wniosków
nie stosuje się.
                                   Art. 18.
Przepisów art. 12-17 nie stosuje się w przypadku przedsięwzięcia podejmowanego
na terenach lub w obiektach budowlanych albo ich częściach, niezbędnych dla
celów obronności lub bezpieczeństwa państwa, będących w dyspozycji jednostek
organizacyjnych podległych Ministrowi Obrony Narodowej oraz ministrom właściwym
do spraw wewnętrznych i spraw zagranicznych, dostępnych wyłącznie dla osób
uprawnionych.
                                  Rozdział 4
  Postępowanie w sprawie oceny oddziaływania na środowisko realizacji planów
                                  i programów
                                       
                                   Art. 19.
1. Przeprowadzenia postępowania w sprawie oceny oddziaływania na środowisko
  zgodnie z przepisami niniejszego rozdziału, z zastrzeżeniem ust. 3, wymagają:
   1) projekt koncepcji polityki przestrzennego zagospodarowania kraju,
     projekty planów zagospodarowania przestrzennego oraz projekty strategii
     rozwoju regionalnego,
   2) projekty polityk, strategii, planów lub programów dotyczących przemysłu,
     energetyki, transportu, telekomunikacji, gospodarki wodnej, gospodarki
     odpadami, leśnictwa, rolnictwa, rybołówstwa, turystyki i wykorzystywania
     terenu, których opracowywanie przez centralne lub wojewódzkie organy
     administracji publicznej przewidziane jest w ustawach.
2. Przeprowadzenie postępowania w sprawie oceny oddziaływania na środowisko
  zgodnie z przepisami niniejszego rozdziału, z zastrzeżeniem ust. 3, wymagane
  jest też w przypadku wprowadzania zmian do przyjętych dokumentów, o których
  mowa w ust. 1.
3. Organy administracji publicznej opracowujące projekty dokumentów, o których
  mowa w ust. 1 pkt 2, lub wprowadzające zmiany do tych dokumentów mogą, w
  porozumieniu z właściwymi organami, o których mowa w art. 24, odstąpić od
  przeprowadzenia określonego w niniejszym rozdziale postępowania w sprawie
  oceny oddziaływania na środowisko, gdy uznają - biorąc pod uwagę w
  szczególności charakter działań przewidzianych w tych dokumentach oraz rodzaj
  i skalę oddziaływania na środowisko, a także cechy obszaru objętego tym
  oddziaływaniem - iż realizacja tych dokumentów nie spowoduje znaczącego
  oddziaływania na środowisko.
                                   Art. 20.
1. Organ administracji publicznej opracowujący projekt dokumentu lub
  wprowadzający zmiany do przyjętego już dokumentu, o którym mowa w art. 19
  ust. 1, sporządza prognozę oddziaływania na środowisko.
2. Prognoza oddziaływania na środowisko, o której mowa w ust. 1, powinna:
   1) zawierać informacje o zawartości, głównych celach projektowanego
     dokumentu oraz jego powiązaniach z innymi dokumentami,
   2) określać, analizować i oceniać istniejący stan środowiska oraz
     potencjalne zmiany tego stanu w przypadku braku realizacji projektowanego
     dokumentu,
   3) określać, analizować i oceniać stan środowiska na obszarach objętych
     przewidywanym znaczącym oddziaływaniem,
   4) określać, analizować i oceniać istniejące problemy ochrony środowiska
     istotne z punktu widzenia projektowanego dokumentu, w szczególności
     dotyczące obszarów chronionych,
   5) określać, analizować i oceniać cele ochrony środowiska ustanowione na
     szczeblu międzynarodowym albo krajowym, istotne z punktu widzenia
     projektowanego dokumentu, oraz sposoby, w jakich te cele i inne problemy
     środowiska zostały uwzględnione podczas przygotowywania dokumentu,
   6) określać, analizować i oceniać przewidywane znaczące oddziaływania na
     środowisko,
   7) przedstawiać rozwiązania mające na celu zapobieganie, zmniejszanie lub
     kompensowanie szkodliwych oddziaływań na środowisko, mogących być
     rezultatem realizacji projektowanego dokumentu,
   8) przedstawiać rozwiązania alternatywne do rozwiązań zawartych w
     projektowanym dokumencie wraz z uzasadnieniem ich wyboru oraz opis metod
     dokonania oceny prowadzącej do tego wyboru, w tym także wskazania
     napotkanych trudności wynikających z niedostatków techniki lub luk we
     współczesnej wiedzy,
   9) zawierać informacje o metodach zastosowanych przy sporządzaniu prognozy,
  10) zawierać informacje o przewidywanych metodach analizy realizacji
     projektowanego dokumentu,
  11) zawierać informacje o potencjalnym transgranicznym oddziaływaniu na
     środowisko,
  12) zawierać streszczenie sporządzone w języku niespecjalistycznym.
3. Minister właściwy do spraw środowiska, w porozumieniu z ministrem właściwym
  do spraw zdrowia oraz ministrem właściwym do spraw gospodarki przestrzennej i
  mieszkaniowej, kierując się wymaganiami, o których mowa w ust. 2, określi, w
  drodze rozporządzenia, szczegółowe warunki, jakim powinna odpowiadać prognoza
  oddziaływania na środowisko, dotycząca projektów miejscowych planów
  zagospodarowania przestrzennego.
                                   Art. 21.
1. Organ administracji publicznej opracowujący projekt dokumentu lub
  wprowadzający zmiany do przyjętego już dokumentu, o którym mowa w art. 19
  ust. 1, uzgadnia z organem, o którym mowa w art. 24, zakres i stopień
  szczegółowości informacji wymaganych w prognozie oddziaływania na środowisko.
2. Obowiązku, o którym mowa w ust. 1, nie stosuje się do sporządzania prognoz
  oddziaływania na środowisko projektów miejscowych planów zagospodarowania
  przestrzennego.
                                       
                                   Art. 22.
1. Organ administracji publicznej opracowujący projekt dokumentu lub
  wprowadzający zmiany do przyjętego już dokumentu, o którym mowa w art. 19
  ust. 1, poddaje go, wraz z prognozą oddziaływania na środowisko,
  postępowaniu, o którym mowa w art. 12-17, oraz opiniowaniu przez organ, o
  którym mowa w art. 24.
2. Zasady wnoszenia uwag i wniosków oraz opiniowania projektów miejscowych
  planów zagospodarowania przestrzennego określają przepisy o zagospodarowaniu
  przestrzennym.
                                   Art. 23.
Organ administracji publicznej opracowujący projekt dokumentu lub wprowadzający
zmiany do przyjętego już dokumentu, o którym mowa w art. 19 ust. 1, bierze pod
uwagę ustalenia zawarte w prognozie oddziaływania na środowisko, opinię organu,
o którym mowa w art. 24, oraz rozpatruje uwagi i wnioski zgłoszone w
postępowaniu, o którym mowa w art. 12-17.
                                   Art. 24.
Organem administracji publicznej właściwym do uzgadniania zakresu i
szczegółowości informacji wymaganych w prognozie oddziaływania na środowisko
oraz opiniowania projektów dokumentów lub zmian do przyjętych już dokumentów, o
których mowa w art. 19 ust. 1, jest:
   1) minister właściwy do spraw środowiska oraz Główny Inspektor Sanitarny jeżeli
postępowanie w sprawie oceny oddziaływania na środowisko
     przeprowadza centralny organ administracji publicznej,
   2) wojewoda - jeżeli postępowanie w sprawie oceny oddziaływania na
     środowisko przeprowadza wojewódzki organ administracji publicznej.
                                  Rozdział 5
           Postępowanie w sprawie oceny oddziaływania na środowisko
                           planowanych przedsięwzięć
                                       
                                   Art. 25.
1. Wydanie decyzji w sprawie planowanego przedsięwzięcia mogącego znacząco
  oddziaływać na środowisko wymaga, z zastrzeżeniem ust. 5, przeprowadzenia
  postępowania w sprawie oceny oddziaływania na środowisko.
2. Postępowanie w sprawie oceny oddziaływania na środowisko stanowi część
  postępowania zmierzającego do wydania decyzji, o których mowa w ust. 3, i
  wymaga udziału organu, o którym mowa w art. 37.
3. Decyzją, o której mowa w ust. 1, jest:
   1) decyzja o warunkach zabudowy i zagospodarowania terenu - wydawana na
     podstawie przepisów o zagospodarowaniu przestrzennym,
   2) decyzja o pozwoleniu na budowę lub rozbiórkę obiektu budowlanego oraz
     decyzja o pozwoleniu na zmianę sposobu użytkowania obiektu budowlanego lub
     jego części - wydawana na podstawie przepisów Prawa budowlanego,
   3) koncesja na poszukiwanie lub rozpoznawanie złóż kopalin, na wydobywanie
     kopalin ze złóż, na bezzbiornikowe magazynowanie substancji w górotworze
     oraz składowanie odpadów w podziemnych wyrobiskach górniczych, na
     poszukiwanie i wydobywanie surowców mineralnych znajdujących się w
     odpadach powstałych po robotach górniczych oraz po procesach wzbogacania
     kopalin - wydawana na podstawie przepisów Prawa geologicznego i
     górniczego,
   4) pozwolenie wodnoprawne w zakresie:
     a) wykonywania urządzeń wodnych,
     b) poboru wód podziemnych,
     c) rolniczego wykorzystania ścieków
    - wydawane na podstawie przepisów Prawa wodnego,
   5) decyzja ustalająca warunki prowadzenia robót polegających na regulacji
     wód oraz budowie wałów przeciwpowodziowych, a także robót melioracyjnych,
     odwodnień budowlanych oraz innych robót ziemnych zmieniających stosunki
     wodne - na terenach o szczególnych wartościach przyrodniczych, zwłaszcza
     na terenach, na których znajdują się skupienia roślinności o szczególnej
     wartości przyrodniczej, terenach o walorach krajobrazowych i
     ekologicznych, terenach masowych lęgów ptactwa, występowania skupień
     gatunków chronionych i tarlisk ryb - wydawana na podstawie przepisów o
     ochronie i kształtowaniu środowiska,
   6) decyzja zatwierdzająca projekt scalania lub wymiany gruntów - wydawana na
     podstawie przepisów o scalaniu i wymianie gruntów rolnych i leśnych,
   7) decyzja o zmianie lasu na użytek rolny - wydawana na podstawie przepisów
     o lasach,
   8) decyzja o ustaleniu lokalizacji autostrady - wydawana na podstawie
     przepisów o autostradach płatnych - oraz decyzja o ustaleniu lokalizacji
     drogi ekspresowej, jeżeli przepisy ustawy o autostradach płatnych mają
     zastosowanie do tej drogi, gdy decyzje te dotyczą odcinków, które we
     wskazaniach lokalizacyjnych zostały wskazane jako newralgiczne z uwagi na
     uwarunkowania ochrony środowiska lub możliwość wystąpienia konfliktów
     społecznych.
4. Postępowanie w sprawie oceny oddziaływania na środowisko przeprowadza się
  także przed udzieleniem wskazań lokalizacyjnych autostrady oraz drogi
  ekspresowej, jeżeli przepisy o autostradach płatnych mają zastosowanie do tej
  drogi.
5. Przepisy dotyczące decyzji, o których mowa w ust. 3, stosuje się
  odpowiednio do wskazań lokalizacyjnych udzielanych na mocy przepisów o
  autostradach płatnych; przepisy dotyczące organów właściwych do wydania tych
  decyzji stosuje się do organu właściwego do udzielania wskazań
  lokalizacyjnych.
6. Postępowania w sprawie oceny oddziaływania na środowisko nie przeprowadza
  się, jeżeli:
   1) wydanie decyzji, o której mowa w ust. 3 pkt 2, jest zależne od uzyskania
     decyzji wymienionej w ust. 3 pkt 4,
   2)  wydanie decyzji, o której mowa w ust. 3 pkt 4, jest uzależnione od
     wydania decyzji wymienionej w ust. 3 pkt 5,
 i postępowanie to zostało przeprowadzone przed wydaniem tej decyzji.
7. Decyzje, o których mowa w ust. 3, wymagają uzasadnienia.
8. Uzasadnienie decyzji, niezależnie od wymagań wynikających z przepisów
  Kodeksu postępowania administracyjnego, powinno zawierać informacje o
  sposobie wykorzystania uwag i wniosków zgłoszonych w sposób określony w art.
  12-17 oraz informacje dotyczące konieczności wykonania analizy
  porealizacyjnej, o której mowa w art. 35.
                                   Art. 26.
W postępowaniu w sprawie oceny oddziaływania na środowisko określa się,
analizuje oraz ocenia:
   1) bezpośredni i pośredni wpływ danego przedsięwzięcia na:
     a) środowisko oraz zdrowie i warunki życia ludzi,
     b) dobra materialne,
     c) dobra kultury,
     d) wzajemne oddziaływanie między czynnikami, o których mowa w lit. a)-c),
     e) dostępność do złóż kopalin,
   2) możliwości oraz sposoby zapobiegania i zmniejszania negatywnego
     oddziaływania na środowisko,
   3) wymagany zakres monitoringu.
   
                                   Art. 27.
1. Postępowanie w sprawie oceny oddziaływania na środowisko przeprowadza organ
  administracji publicznej właściwy do wydania decyzji, o których mowa w art.
  25 ust. 3.
2. Decyzję, o której mowa w art. 25 ust. 3, wydaje się, z zastrzeżeniem ust. 3,
  po uzgodnieniu z właściwymi organami, o których mowa w art. 37.
3. W sprawach, o których mowa w art. 25 ust. 3 pkt 2, do przeprowadzenia
  uzgodnienia z właściwymi organami, o których mowa w art. 37, jest obowiązany
  wnioskodawca; uzgodnienie następuje w drodze decyzji.
                                   Art. 28.
1. Wnioskodawca, przed wystąpieniem o wydanie decyzji, o których mowa w art.
  25 ust. 3 pkt 1 i 3-8, oraz wskazań lokalizacyjnych, o których mowa w art. 25
  ust. 4, może zwrócić się z zapytaniem do organu właściwego do wydania decyzji
  o określenie zakresu raportu oddziaływania  przedsięwzięcia na środowisko dla
przedsięwzięć, o których mowa w art. 30 ust. 1 pkt 1.
2. Do zapytania, o którym mowa w ust. 1, należy dołączyć informacje o
  planowanym przedsięwzięciu, zawierające w szczególności dane o:
   1) rodzaju, skali i usytuowaniu przedsięwzięcia,
   2) powierzchni zajmowanego terenu lub obiektu budowlanego i poprzednich
     formach ich użytkowania,
   3) rodzaju technologii,
   4) ewentualnych wariantach przedsięwzięcia,
   5) przewidywanej ilości wykorzystywanych surowców, wody i energii,
   6) przedsięwzięciach chroniących środowisko,
   7) rodzajach i przewidywanej ilości zanieczyszczeń wprowadzanych do
     środowiska przy zastosowaniu przedsięwzięć chroniących środowisko.
3. Organ, określając zakres raportu, uwzględnia wymagania, o których mowa w
  art. 31 ust. 1 i 5, w stopniu uzasadnionym rodzajem i usytuowaniem
  przedsięwzięcia oraz skalą jego oddziaływania na środowisko.
4. Postanowienie ustalające zakres raportu wydaje się po zasięgnięciu opinii
  właściwych organów, o których mowa w art. 37 ust. 1 pkt 1 i ust. 2.
                                   Art. 29.
1. Do wniosku o wydanie decyzji, o której mowa w art. 25 ust. 3, z
  zastrzeżeniem ust. 3, wnioskodawca dołącza raport oddziaływania
  przedsięwzięcia na środowisko.
2. W postępowaniu dotyczącym przedsięwzięć określonych w art. 30 ust. 1 pkt 2
  do wniosku o wydanie decyzji, o  której mowa w art. 25 ust. 3 pkt 1 i 3-7,
  załącza się informacje zawierające dane określone w art. 28 ust. 2.
3. W postępowaniu o wydanie decyzji zatwierdzającej projekt scalania lub
  wymiany gruntów rolnych i leśnych raport oddziaływania przedsięwzięcia na
  środowisko sporządza organ prowadzący postępowanie.
                                   Art. 30.
1. Sporządzenia raportu oddziaływania przedsięwzięcia na środowisko wymagają:
   1) planowane przedsięwzięcia mogące znacząco oddziaływać na środowisko,
   2) planowane przedsięwzięcia mogące znacząco oddziaływać na środowisko, dla
     których obowiązek jest ustalony na podstawie ust. 2.
2. Obowiązek sporządzenia raportu dla planowanego przedsięwzięcia, o którym
  mowa w ust. 1 pkt 2, stwierdza, po zasięgnięciu opinii organu, o którym mowa
  w art. 37 ust. 1 pkt 2, w drodze postanowienia, organ właściwy do wydania
  decyzji, o której mowa w art. 25 ust. 3 pkt 1 i 3-7, określając jednocześnie
  zakres raportu oddziaływania przedsięwzięcia na środowisko; właściwy organ
  uwzględnia łącznie szczegółowe kryteria określone w ust. 4 pkt 3 i ocenia
  potrzebę sporządzenia raportu dla przedsięwzięć określonych w ust. 4 pkt 2.
3. Jeżeli w postępowaniu w przedmiocie wydania decyzji o warunkach zabudowy i
  zagospodarowania terenu stwierdzono obowiązek sporządzenia raportu
  oddziaływania przedsięwzięcia na środowisko, raport powinien być sporządzony
  także w postępowaniu o wydanie pozwolenia na budowę dotyczącym tego samego
  przedsięwzięcia.
4. Rada Ministrów, uwzględniając potencjalne oddziaływanie na środowisko
  przedsięwzięć, o których mowa w ust. 1, w drodze rozporządzenia, określi:
   1) rodzaje przedsięwzięć mogących znacząco oddziaływać na środowisko
     wymagających sporządzenia raportu oddziaływania przedsięwzięcia na
     środowisko,
   2) rodzaje przedsięwzięć mogących znacząco oddziaływać na środowisko, dla
     których obowiązek sporządzenia raportu może być wymagany,
   3) szczegółowe kryteria związane z kwalifikowaniem przedsięwzięcia mogącego
     znacząco oddziaływać na środowisko do sporządzenia raportu, takie jak
     rodzaj, usytuowanie przedsięwzięcia oraz rodzaj i skala jego potencjalnego
     oddziaływania na środowisko, kwalifikujące to przedsięwzięcie do
     sporządzenia raportu.
                                       
                                   Art. 31.
1. Raport oddziaływania przedsięwzięcia na środowisko powinien zawierać:
   1) opis planowanego przedsięwzięcia, a w szczególności:
     a) charakterystykę całego przedsięwzięcia i warunki użytkowania terenu w
       fazie budowy i eksploatacji,
     b) główne cechy charakterystyczne procesów produkcyjnych,
     c) przewidywane rodzaje i ilości zanieczyszczeń, wynikające z
       funkcjonowania planowanego przedsięwzięcia,
   2) opis elementów przyrodniczych środowiska objętych zakresem przewidywanego
     oddziaływania planowanego przedsięwzięcia na środowisko,
   3) opis analizowanych wariantów planowanego przedsięwzięcia, w tym wariantu:
     a) polegającego na niepodejmowaniu przedsięwzięcia,
     b) najkorzystniejszego dla środowiska,
     wraz z uzasadnieniem ich wyboru,
   4) określenie przewidywanego oddziaływania na środowisko analizowanych
     wariantów, w tym również w razie wystąpienia nadzwyczajnego zagrożenia
     środowiska, a także potencjalnego transgranicznego oddziaływania na
     środowisko,
   5) uzasadnienie wybranego przez wnioskodawcę wariantu, ze wskazaniem jego
     oddziaływania na środowisko, w szczególności na ludzi, faunę, florę,
     glebę, wodę, powietrze, klimat, dobra materialne, dobra kultury, krajobraz
     oraz wzajemne oddziaływanie między tymi elementami,
   6) opis potencjalnie znaczących oddziaływań planowanego przedsięwzięcia na
     środowisko, obejmujący bezpośrednie, pośrednie, wtórne, skumulowane,
     krótko-, średnio- i długoterminowe, stałe i chwilowe oddziaływania na
     środowisko, wynikające z:
     a) istnienia przedsięwzięcia,
     b) użytkowania zasobów naturalnych,
     c) zanieczyszczenia,
     oraz opis metod prognozowania zastosowanych przez wnioskodawcę,
   7) opis przewidywanych działań mających na celu zapobieganie, zmniejszanie
     lub kompensowanie szkodliwych oddziaływań na środowisko,
   8) porównanie proponowanych rozwiązań technologicznych z innymi dostępnymi
     rozwiązaniami stosowanymi w praktyce krajowej lub światowej z punktu
     widzenia czystszej produkcji, w razie, gdy planowane przedsięwzięcie jest
     związane z użyciem maszyn lub innych urządzeń technicznych,
   9) wskazanie, czy dla przedsięwzięcia konieczne jest ustanowienie obszaru
     ograniczonego użytkowania w rozumieniu przepisów o ochronie i
     kształtowaniu środowiska, oraz określenie granic takiego obszaru,
     ograniczeń w zakresie przeznaczenia terenu, wymagań technicznych
     dotyczących obiektów budowlanych i sposobów korzystania z nich,
  10) przedstawienie zagadnień w formie graficznej,
  11) analizę możliwych konfliktów społecznych związanych z planowanym
     przedsięwzięciem,
  12) przedstawienie propozycji monitoringu oddziaływania planowanego
     przedsięwzięcia na etapie budowy i eksploatacji,
  13) wskazanie trudności wynikających z niedostatków techniki lub luk we
     współczesnej wiedzy, jakie napotkano opracowując raport,
  14) streszczenie w języku niespecjalistycznym informacji zawartych w
     raporcie,
  15) nazwisko osoby lub osób sporządzających raport,
  16) źródła informacji stanowiące podstawę do sporządzenia raportu.
2. Raport oddziaływania przedsięwzięcia na środowisko powinien uwzględniać
  oddziaływanie przedsięwzięcia na etapach jego realizacji, eksploatacji oraz
  likwidacji.
3. Raport oddziaływania przedsięwzięcia na środowisko, sporządzany w
  postępowaniu o wydanie pozwolenia na budowę, powinien:
   1) zawierać informacje, o których mowa w ust. 1, ze szczegółowością i
     dokładnością odpowiednio do posiadanych danych wynikających z projektu
     budowlanego i innych informacji uzyskanych po wydaniu decyzji o warunkach
     zabudowy i zagospodarowania terenu oraz decyzji o ustaleniu lokalizacji
     autostrady albo drogi ekspresowej, jeżeli przepisy ustawy o autostradach
     płatnych mają zastosowanie do tej drogi,
   2) określać stopień i sposób uwzględnienia wymagań dotyczących ochrony
     środowiska,  zawartych w decyzji o warunkach zabudowy i zagospodarowania
     terenu oraz innych decyzjach administracyjnych dotyczących ochrony
     środowiska.
4. Zakres raportu oddziaływania przedsięwzięcia na środowisko określony w
  postępowaniu o wydanie decyzji o warunkach zabudowy i zagospodarowania terenu
  uwzględnia się w postępowaniu o wydanie decyzji o pozwoleniu na budowę dla
  tego samego przedsięwzięcia.
5. Raport oddziaływania na środowisko, sporządzony przed udzieleniem wskazań
  lokalizacyjnych wydawanych na podstawie przepisów o autostradach płatnych,
  oprócz informacji, o których mowa w ust. 1 i 2, powinien wskazywać także
  propozycję określenia odcinków newralgicznych z uwagi na uwarunkowania
  ochrony środowiska lub możliwość wystąpienia konflików społecznych, dla
  których na etapie decyzji o ustaleniu lokalizacji autostrady albo drogi
  ekspresowej, jeżeli przepisy o autostradach płatnych mają zastosowanie do tej
  drogi, konieczne będzie przeprowadzenie kolejnego postępowania w sprawie
  oceny oddziaływania na środowisko.
6. Minister właściwy do spraw środowiska oraz minister właściwy do spraw
  kultury i ochrony dziedzictwa narodowego, w porozumieniu z ministrem
  właściwym do spraw zdrowia, biorąc pod uwagę konieczność identyfikacji
  istniejących w sąsiedztwie lub w bezpośrednim zasięgu oddziaływania
  planowanej autostrady albo drogi ekspresowej zasobów przyrodniczych i dóbr
  kultury oraz ustalenia wpływu na te zasoby i dobra określą, w drodze
  rozporządzenia, szczegółowe wymagania, jakie powinien spełniać raport
  oddziaływania przedsięwzięcia na środowisko dla autostrady albo drogi
  ekspresowej, jeżeli przepisy o autostradach płatnych będą miały zastosowanie
  do tej drogi.
7. Raport, o którym mowa w ust. 6, w zakresie, w jakim dotyczy on
  zidentyfikowania istniejących w sąsiedztwie lub w bezpośrednim zasięgu
  oddziaływania autostrady albo drogi ekspresowej dóbr kultury oraz ustalenia
  wpływu na te dobra, sporządza biegły z listy rzeczoznawców ministra
  właściwego do spraw kultury i ochrony dziedzictwa narodowego.
                                       
                                   Art. 32.
Organ właściwy do wydania decyzji, o której mowa w art. 25 ust. 3, poddaje
raport oddziaływania przedsięwzięcia na środowisko postępowaniu, o którym mowa
w art. 12-17.
                                   Art. 33.
Z uwagi na uwarunkowania ochrony środowiska lub możliwość wystąpienia
konfliktów społecznych organ właściwy do udzielenia wskazań lokalizacyjnych na
podstawie przepisów o autostradach płatnych wskazuje w nich odcinki
newralgiczne, dla których na etapie wydawania decyzji o ustaleniu lokalizacji
autostrady albo drogi ekspresowej, jeżeli przepisy o autostradach płatnych mają
zastosowanie do tej drogi, konieczne będzie przeprowadzenie kolejnego
postępowania w sprawie oceny oddziaływania na środowisko.
                                   Art. 34.
Jeżeli z postępowania w sprawie oceny oddziaływania na środowisko wynika
zasadność realizacji przedsięwzięcia w wariancie innym niż wnioskowany, organ
administracji publicznej, za zgodą wnioskodawcy, wskazuje w decyzji, o której
mowa w art. 25 ust. 3 pkt 1 i 3-8, wariant dopuszczony do realizacji, lub w
razie braku zgody wnioskodawcy - umarza postępowanie.
                                   Art. 35.
1. Organ administracji publicznej może:
   1) decyzją, o której mowa w art. 25 ust. 3, nałożyć obowiązki dotyczące
     zapobiegania, ograniczania oraz monitorowania oddziaływania
     przedsięwzięcia na środowisko,
   2) decyzją, o której mowa w art. 25 ust. 3 pkt 2, dla przedsięwzięć, dla
     których sporządza się raport oddziaływania na środowisko, nałożyć na
     wnioskodawcę obowiązek przedłożenia analizy porealizacyjnej, określając
     zakres oraz termin jej przedłożenia.
2. W analizie porealizacyjnej, o której mowa w ust. 1 pkt 2, dokonuje się
  porównania ustaleń zawartych w raporcie oddziaływania na środowisko i w
  decyzji, o której mowa w art. 25 ust. 3 pkt 2, z rzeczywistym oddziaływaniem
  przedsięwzięcia na środowisko i działaniami podjętymi dla jego
  zminimalizowania.
                                   Art. 36.
Decyzja, o której mowa w art. 25 ust. 3, podjęta z naruszeniem wymagań
określonych w art. 12-17, art. 25 ust. 2, art. 38, 43 i 46 jest nieważna.
                                   Art. 37.
1. Organem właściwym do uzgadniania przed wydaniem decyzji, o której mowa w
  art. 25 ust. 3 pkt 1, 2 i 4-8, oraz wydawania opinii odpowiednio w sprawie
  obowiązku sporządzania raportu oddziaływania przedsięwzięcia na środowisko
  lub jego zakresu jest:
   1) właściwy wojewoda - w odniesieniu do przedsięwzięć, o których mowa w art.
     30 ust. 1 pkt 1,
   2) starosta oraz powiatowy inspektor sanitarny - w odniesieniu do
     przedsięwzięć, o których mowa w art. 30 ust. 1 pkt 2.
2. Organem właściwym w sprawach, o których mowa w art. 25 ust. 4 i 5, jest
  minister właściwy do spraw środowiska oraz Główny Inspektor Sanitarny.
                                  Rozdział 6
      Postępowanie dotyczące transgranicznego oddziaływania na środowisko
                                       
                                   Art. 38.
1. W przypadku potencjalnego transgranicznego oddziaływania na środowisko,
  pochodzącego z terytorium Rzeczypospolitej Polskiej na skutek:
   1) realizacji planowanych przedsięwzięć objętych decyzjami, o których mowa w
     art. 25 ust. 3,
   2) realizacji projektów polityk, strategii, planów lub programów, o których
     mowa w art. 19 ust. 1 pkt 2,
   przeprowadza się postępowanie dotyczące transgranicznego oddziaływania na
   środowisko.
2. Postępowanie dotyczące transgranicznego oddziaływania na środowisko
  przeprowadza się także gdy potencjalne oddziaływanie pochodzące spoza granic
  Rzeczypospolitej Polskiej mogłoby ujawnić się na jej terytorium.
                                   Art. 39.
1. Organ administracji publicznej przeprowadzający postępowanie w sprawie
  oceny oddziaływania na środowisko, w przypadku stwierdzenia potencjalnego
  transgranicznego oddziaływania na środowisko na skutek realizacji planowanego
  przedsięwzięcia:
   1) wydaje postanowienie o przeprowadzeniu postępowania dotyczącego
     transgranicznego oddziaływania na środowisko, w którym określa obowiązek
     sporządzenia przez wnioskodawcę dokumentacji niezbędnej do przeprowadzenia
     tego postępowania w języku państwa, na terytorium którego może oddziaływać
     przedsięwzięcie, oraz zakres tej dokumentacji,
   2) niezwłocznie informuje ministra właściwego do spraw środowiska o
     potencjalnym transgranicznym oddziaływaniu na środowisko planowanego
     przedsięwzięcia i przekazuje dokumentację potrzebną do podjęcia działań, o
     których mowa w art. 40.
2. Na postanowienie, o którym mowa w ust. 1 pkt 1, przysługuje zażalenie.
                                       
                                   Art. 40.
1. Minister właściwy do spraw środowiska, po uzyskaniu informacji o
  potencjalnym transgranicznym oddziaływaniu na środowisko planowanego
  przedsięwzięcia, niezwłocznie powiadamia o tym państwo, na terytorium którego
  przedsięwzięcie to może oddziaływać oraz proponuje termin na odpowiedź, czy
  państwo to jest zainteresowane uczestnictwem w postępowaniu w sprawie oceny
  oddziaływania na środowisko.
2. Minister właściwy do spraw środowiska załącza do powiadomienia dane, o
  których mowa w art. 28 ust. 2.
                                   Art. 41.
Jeżeli państwo, o którym mowa w art. 40 ust. 1, powiadomi, iż jest
zainteresowane uczestnictwem w postępowaniu w sprawie oceny oddziaływania na
środowisko, minister właściwy do spraw środowiska, w porozumieniu z organem
administracji publicznej przeprowadzającym postępowanie w sprawie oceny
oddziaływania na środowisko, uzgadnia z tym państwem terminy etapów
postępowania.
                                   Art. 42.
1. Minister właściwy do spraw środowiska, po uzyskaniu raportu oddziaływania
  przedsięwzięcia na środowisko, przekazuje go niezwłocznie państwu
  uczestniczącemu w postępowaniu w sprawie oceny oddziaływania na środowisko.
2. Organ administracji publicznej przeprowadzający postępowanie w sprawie
  oceny oddziaływania na środowisko prowadzi, za pośrednictwem ministra
  właściwego do spraw środowiska, konsultacje z państwem, na terytorium którego
  może oddziaływać, w sprawie środków eliminowania lub zmniejszania
  transgranicznego oddziaływania na środowisko.
3. Minister właściwy do spraw środowiska może przejąć prowadzenie konsultacji,
  o których mowa w ust. 2, jeżeli uzna to za celowe ze względu na wagę lub
  zawiłość sprawy.
4. W konsultacjach, o których mowa w ust. 2, uczestniczy minister właściwy do
  spraw środowiska, a w konsultacjach, o których mowa w ust. 3, uczestniczy
  organ administracji publicznej przeprowadzający postępowanie w sprawie oceny
  oddziaływania na środowisko.
                                       
                                   Art. 43.
1. Uwagi i wnioski złożone przez państwo uczestniczące w postępowaniu w
  sprawie oceny oddziaływania na środowisko oraz wyniki konsultacji, o których
  mowa w art. 42, rozpatruje się przy wydawaniu decyzji, o których mowa w art.
  25 ust. 3, oraz przy wydawaniu postanowienia w sprawie ustalenia zakresu
  raportu oddziaływania przedsięwzięcia na środowisko.
2. Wydanie decyzji, o których mowa w art. 25 ust. 3, nie powinno nastąpić
  przed zakończeniem postępowania dotyczącego transgranicznego oddziaływania na
  środowisko.
                                   Art. 44.
Minister właściwy do spraw środowiska przekazuje państwu uczestniczącemu w
postępowaniu w sprawie oceny oddziaływania na środowisko decyzje, o których
mowa w art. 25 ust. 3.
                                   Art. 45.
1. Minister właściwy do spraw środowiska, po otrzymaniu dokumentów
  zawierających informacje o przedsięwzięciu podejmowanym poza granicami
  Rzeczypospolitej Polskiej mogącym mieć oddziaływanie na środowisko na jej
  terytorium, niezwłocznie przekazuje je wojewodzie właściwemu ze względu na
  obszar potencjalnego transgranicznego oddziaływania na środowisko.
2. Wojewoda, w zakresie, w jakim jest to niezbędne dla analizy oddziaływania
  przedsięwzięcia na środowisko, wykłada do wglądu w języku polskim dokumenty,
  o których mowa w ust. 1; przepis art. 13 ust. 1 pkt 1 stosuje się
  odpowiednio.
3. Wojewoda przedkłada ministrowi właściwemu do spraw środowiska projekt
  stanowiska dotyczącego przedsięwzięcia mogącego oddziaływać na środowisko na
  terytorium Rzeczypospolitej Polskiej.
4. Minister właściwy do spraw środowiska powiadamia państwo podejmujące
  przedsięwzięcie o potencjalnym oddziaływaniu na środowisko na terytorium
  Rzeczypospolitej Polskiej o stanowisku dotyczącym tego przedsięwzięcia.
                                   Art. 46.
Przepisy niniejszego rozdziału stosuje się odpowiednio w przypadku uchylenia,
zmiany oraz stwierdzenia nieważności decyzji, o których mowa w art. 25 ust. 3.
                                   Art. 47.
Do postępowania w sprawie oceny oddziaływania na środowisko projektów polityk,
strategii, planów lub programów, o których mowa w art. 19 ust. 1 pkt 2, których
realizacja może spowodować transgraniczne oddziaływanie na środowisko, przepisy
art. 40-45 stosuje się odpowiednio.
                                   Art. 48.
Do postępowania dotyczącego transgranicznego oddziaływania na środowisko
przepisy art. 6 i 7 stosuje się odpowiednio.
                                   Art. 49.
Przepisy niniejszego rozdziału stosuje się, o ile umowy międzynarodowe nie
przewidują innego trybu postępowania dotyczącego transgranicznego oddziaływania
na środowisko.
                                       
                                  Rozdział 7
               Komisje do spraw ocen oddziaływania na środowisko
                                       
                                   Art. 50.
1. Tworzy się Krajową Komisję do spraw Ocen Oddziaływania na Środowisko, zwaną
  dalej "Krajową Komisją" jako organ opiniodawczo-doradczy ministra właściwego
  do spraw środowiska w zakresie ocen oddziaływania na środowisko.
2. Przewodniczącego Krajowej Komisji, zastępców przewodniczącego, sekretarza i
  członków Krajowej Komisji w liczbie od 40 do 60 osób powołuje minister
  właściwy do spraw środowiska spośród przedstawicieli nauki, praktyki oraz
  organizacji społecznych, których statutowym celem jest ochrona środowiska.
3. Do zadań Krajowej Komisji należy w szczególności:
   1) wydawanie opinii w sprawach przedłożonych przez ministra właściwego do
     spraw środowiska w związku z jego uprawnieniami wynikającymi z ustawy,
   2) monitorowanie funkcjonowania systemu ocen oddziaływania na środowisko
     oraz przedstawianie opinii i wniosków, w tym dotyczących rozwoju
     metodologii i programów szkoleniowych w zakresie ocen oddziaływania na
     środowisko,
   3) wydawanie opinii w sprawach projektów aktów prawnych dotyczących systemu
     ocen oddziaływania na środowisko,
   4) współpraca z komisjami, o których mowa w art. 51 ust. 1.
4. Minister właściwy do spraw środowiska może, na wniosek wojewody, zwrócić
  się do Krajowej Komisji o wydanie opinii w sprawach należących na mocy ustawy
  do kompetencji wojewody.
                                   Art. 51.
1. Tworzy się wojewódzkie komisje do spraw ocen oddziaływania na środowisko,
  zwane dalej "wojewódzkimi komisjami" jako organy opiniodawczo-doradcze
  wojewodów w zakresie ocen oddziaływania na środowisko.
2. Przewodniczącego wojewódzkiej komisji, zastępcę przewodniczącego,
  sekretarza i członków komisji, w liczbie od 20 do 40 osób, powołuje wojewoda
  w porozumieniu z marszałkiem województwa, spośród przedstawicieli nauki,
  praktyki oraz organizacji społecznych, których statutowym celem jest ochrona
  środowiska.
3. Do zadań wojewódzkich komisji należy w szczególności:
   1) wydawanie opinii w sprawach przedłożonych przez wojewodę w związku z jego
     uprawnieniami wynikającymi z ustawy,
   2) przedstawianie opinii i wniosków dotyczących rozwoju programów
     szkoleniowych w zakresie ocen oddziaływania na środowisko,
   3) współpraca z Krajową Komisją i innymi wojewódzkimi komisjami.
4. Wojewoda może, na wniosek starosty, zwrócić się do wojewódzkiej komisji o
  wydanie opinii w sprawach należących na mocy ustawy do kompetencji starosty.
5. Dwóch lub więcej wojewodów może powołać wspólną wojewódzką komisję.
                                       
                                   Art. 52.
1. Wydatki związane z działalnością Krajowej Komisji i wojewódzkich komisji są
pokrywane z części budżetu państwa, której dysponentem jest odpowiednio
minister właściwy do spraw środowiska albo wojewoda.
2. Obsługę biurową Krajowej Komisji i wojewódzkich komisji zapewnia odpowiednio
minister właściwy do spraw środowiska albo wojewoda.
                                   Art. 53.
Członkom Krajowej Komisji i wojewódzkich komisji oraz zapraszanym na
posiedzenie specjalistom, zamieszkałym poza miejscowością, w której odbywa się
posiedzenie i biorącym w nim udział, przysługuje zwrot diet, kosztów podróży i
noclegów na zasadach określonych w przepisach w sprawie zasad ustalania oraz
wysokości należności przysługujących pracownikom z tytułu podróży służbowej na
obszarze kraju.
                                   Art. 54.
1. Minister właściwy do spraw środowiska określi, w drodze rozporządzenia,
  szczegółowy sposób funkcjonowania Krajowej Komisji oraz wojewódzkich komisji.
2. W rozporządzeniu, o którym mowa w ust. 1, ustalone zostaną:
   1) organizacja komisji,
   2) tryb działania komisji.
                                       
                                  Rozdział 8
      Zmiany w przepisach obowiązujących, przepisy przejściowe i końcowe
                                       
                                   Art. 55.
W ustawie z dnia 24 października 1974 r. - Prawo wodne (Dz.U. Nr 38, poz. 230,
z 1980 r. Nr 3, poz. 6, z 1983 r. Nr 44, poz. 201, z 1989 r. Nr 26, poz. 139 i
Nr 35, poz.192, z 1990 r. Nr 34, poz. 198 i Nr 39, poz. 222, z 1991 r. Nr 32,
poz. 131 i Nr 77, poz. 335, z 1993 r. Nr 40, poz. 183, z 1994 r. Nr 27, poz.
96, z 1995 r. Nr 47, poz. 243, ,z 1996 r. Nr 106, poz. 496, z 1997 r. Nr 47,
poz. 299, Nr 88, poz. 554 i Nr 133, poz. 885, z 1998 r. Nr 106, poz. 668 oraz z
2000 r. Nr 12, poz. 136) wprowadza się następujące zmiany:
1) w art. 25 po ust. 2 dodaje się ust. 2a w brzmieniu:
     "2a. Przepisu ust. 2 nie stosuje się, jeżeli wymagane jest sporządzenie
       raportu oddziaływania przedsięwzięcia na środowisko w rozumieniu
       przepisów o dostępie do informacji o środowisku i jego ochronie oraz o
       ocenach oddziaływania na środowisko.";
2) w art. 26 pkt 1 otrzymuje brzmienie:
     "1) wykonania ekspertyzy wykraczającej swym przedmiotem poza zakres
       przeglądu ekologicznego w rozumieniu przepisów o ochronie i
       kształtowaniu środowiska.";
3) w art. 55 ust. 2 otrzymuje brzmienie:
     "2. Organem właściwym do wydania decyzji, o której mowa w ust. 1, jest
       wojewoda, gdy dotyczy ona przedsięwzięcia mogącego znacząco oddziaływać
       na środowisko, o którym mowa w art. 30 ust. 1 pkt 1 ustawy o dostępie
       do informacji o środowisku i jego ochronie oraz o ocenach oddziaływania
       na środowisko.";
4) w art. 120 po ust. 2 dodaje się ust. 3 w brzmieniu:
     "3. Przepisy o dostępie do informacji o środowisku i jego ochronie oraz o
       ocenach oddziaływania na środowisko określają przypadki, gdy pozwolenie
       wodnoprawne zamieszcza się w publicznie dostępnych wykazach.".
     
                                   Art. 56.
W ustawie z dnia 31 stycznia 1980 r. o ochronie i kształtowaniu środowiska
(Dz.U. z 1994 r. Nr 49, poz. 196, z 1995 r. Nr 90, poz. 446, z 1996 r. Nr 106,
poz. 496 i Nr 132, poz. 662, z 1997 r. Nr 46, poz. 296, Nr 96, poz. 592, Nr
121, poz. 770 i Nr 133, poz. 885, z 1998 r. Nr 106, poz. 668, z 1999 r. Nr 101,
poz. 1178 oraz z 2000 r. Nr 12, poz. 136, Nr 48, poz. 550 i Nr 62, poz. 718)
wprowadza się następujące zmiany:
1) w art. 1 w ust. 2 po wyrazie "krajobraz" dodaje się wyrazy "i klimat";
2) w art. 3 w pkt 15 kropkę zastępuje się przecinkiem i dodaje pkt 16 w
  brzmieniu:
  "16) opracowaniu ekofizjograficznym - rozumie się przez to dokumentację
     sporządzaną dla potrzeb planów zagospodarowania przestrzennego,
     charakteryzującą poszczególne elementy przyrodnicze środowiska na obszarze
     objętym planem i ich wzajemne powiązania.";
3) w art. 6:
   a) po ust. 4 dodaje się ust. 4a w brzmieniu:
     "4a. Wymagania, o których mowa w ust. 1-4, określa się na podstawie
       opracowań ekofizjograficznych, stosownie do rodzaju planu, cech
       poszczególnych elementów przyrodniczych środowiska i ich wzajemnych
       powiązań.",
   b) po ust. 5 dodaje się ust. 6 w brzmieniu:
     "6. Minister właściwy do spraw środowiska, w porozumieniu z ministrem
       właściwym do spraw gospodarki przestrzennej i mieszkaniowej, określi, w
       drodze rozporządzenia, rodzaje i zakres opracowań ekofizjograficznych,
       o których mowa w ust. 4a.";
4) w art. 20 ust. 3 otrzymuje brzmienie:
   "3. Wojewoda, w drodze decyzji, ustala warunki prowadzenia robót, o których
     mowa w ust. 1 i 2.";
5) skreśla się art. 22;
6) w art. 28 ust. 3 otrzymuje brzmienie:
   "3. Organem właściwym do wydania decyzji, o której mowa w ust. 2, jest
     wojewoda, gdy dotyczy ona przedsięwzięcia mogącego znacząco oddziaływać na
     środowisko, o którym mowa w art. 30 ust. 1 pkt 1 ustawy o dostępie do
     informacji o środowisku i jego ochronie oraz o ocenach oddziaływania na
     środowisko.";
7) w art. 30:
   a) ust. 2a otrzymuje brzmienie:
     "2a. Organem właściwym do wydania decyzji, o której mowa w ust. 1, jest
       wojewoda, gdy dotyczy ona przedsięwzięcia mogącego znacząco oddziaływać
       na środowisko, o którym mowa w art. 30 ust. 1 pkt 1 ustawy o dostępie
       do informacji o środowisku i jego ochronie oraz o ocenach oddziaływania
       na środowisko.",
   b) skreśla się ust. 9 i 10;
8) w art. 51 ust. 2a otrzymuje brzmienie:
  "2a. Organem właściwym do wydania decyzji, o której mowa w ust. 2, jest
     wojewoda, gdy dotyczy ona przedsięwzięcia mogącego znacząco oddziaływać na
     środowisko, o którym mowa w art. 30 ust. 1 pkt 1 ustawy o dostępie do
     informacji o środowisku i jego ochronie oraz o ocenach oddziaływania na
     środowisko.";
9) po art. 67 dodaje się art. 67a w brzmieniu:
      "Art. 67a. 1. W razie stwierdzenia okoliczności wskazujących na możliwość
             szkodliwego wpływu działalności jednostki organizacyjnej na
             środowisko, starosta, wykonując zadania z zakresu administracji
             rządowej, z zastrzeżeniem ust. 2, może, w drodze decyzji,
             zobowiązać tę jednostkę do sporządzenia i przedłożenia przeglądu
             ekologicznego.
         2. Organem właściwym do wydania decyzji, o której mowa w ust. 1, jest
           wojewoda, jeżeli działalność stanowi przedsięwzięcie mogące
           znacząco oddziaływać na środowisko, o którym mowa w art. 30 ust. 1
           pkt 1 ustawy o dostępie do informacji o środowisku i jego ochronie
           oraz o ocenach oddziaływania na środowisko.
         3. Przegląd ekologiczny przedsięwzięcia mogącego znacząco oddziaływać
           na środowisko powinien zawierać:
           1) zwięzły opis przedsięwzięcia obejmujący:
               a) charakter, rozmiar przedsięwzięcia i jego usytuowanie,
               b) powierzchnię zajmowanego terenu lub obiektu budowlanego,
               c) rodzaj technologii,
               d) istniejące w sąsiedztwie lub bezpośrednim zasięgu
                 oddziaływania przedsięwzięcia obiekty i obszary poddane
                 ochronie na podstawie przepisów o ochronie przyrody, Prawa
                 wodnego oraz przepisów o uzdrowiskach i lecznictwie
                 uzdrowiskowym,
           2) analizę posiadanych decyzji z zakresu ochrony środowiska oraz
             ocenę ich wykonania,
           3) określenie oddziaływania przedsięwzięcia na środowisko, w tym
             również w przypadku wystąpienia nadzwyczajnego zagrożenia
             środowiska,
           4) opis działań mających na celu zapobieganie i zmniejszanie
             oddziaływania na środowisko,
           5) porównanie zastosowanych rozwiązań technologicznych z innymi
             dostępnymi rozwiązaniami stosowanymi w praktyce krajowej lub
             światowej z punktu widzenia czystszej produkcji,
           6) wskazanie, czy dla przedsięwzięcia konieczne jest ustanowienie
             obszaru ograniczonego użytkowania, określenie granic takiego
             obszaru, ograniczeń w zakresie przeznaczenia terenu, wymagań
             technicznych dotyczących obiektów budowlanych i sposobów
             korzystania z nich,
           7) wskazanie trudności wynikających z niedostatków techniki lub luk
             we współczesnej wiedzy, jakie napotkano opracowując przegląd,
           8) zwięzłe streszczenie w języku niespecjalistycznym informacji
             zawartych w przeglądzie,
           9) nazwisko osoby lub osób sporządzających przegląd.
         4. W decyzji, o której mowa w ust. 1, organ właściwy do jej wydania
           może:
           1) ograniczyć zakres przedmiotowy przeglądu,
           2) wskazać metody badań i studiów.
         5. Jeżeli możliwość szkodliwego wpływu na środowisko wynika z
           działalności niestanowiącej przedsięwzięcia mogącego znacząco
           oddziaływać na środowisko, starosta, wykonując zadania z zakresu
           administracji rządowej, określa, które z wymagań wymienionych w
           ust. 3 należy uwzględnić przy sporządzaniu przeglądu
           ekologicznego.";
10) w art. 68 skreśla się ust. 5-7;
11) skreśla się art. 70;
12) w art. 70a w ust. 1 skreśla się wyrazy "w art. 20 ust. 3, art. 68 ust. 6 i
  art. 70 ust. 1 niniejszej ustawy, a także";
13) w art. 71 ust. 2-3a otrzymują brzmienie:
   "2. Jeżeli z postępowania w sprawie oceny oddziaływania na środowisko, w
     rozumieniu przepisów o dostępie do informacji o środowisku i jego ochronie
     oraz o ocenach oddziaływania na środowisko, lub z przeglądu ekologicznego,
     o którym mowa w art. 67a, wynika, że mimo zastosowania rozwiązań, o
     których mowa w ust. 1, nie mogą być wyeliminowane uciążliwe oddziaływania
     na środowisko, to dla oczyszczalni ścieków, składowisk odpadów
     komunalnych, tras komunikacyjnych, kompostowni, lotnisk, linii i stacji
     elektroenergetycznych oraz obiektów radiokomunikacyjnych,
     radionawigacyjnych i radiolokacyjnych tworzy się obszar ograniczonego
     użytkowania.
   3. Obszar ograniczonego użytkowania dla przedsięwzięcia mogącego znacząco
     oddziaływać na środowisko, z zastrzeżeniem ust. 3a, tworzy rada powiatu, w
     drodze uchwały, określając granice obszaru, ograniczenia w zakresie
     przeznaczenia terenu, wymagania techniczne dotyczące budynków oraz sposób
     korzystania z terenu, wynikające z postępowania w sprawie oceny
     oddziaływania na środowisko lub z  przeglądu ekologicznego.
  3a. Obszar ograniczonego użytkowania dla przedsięwzięcia mogącego znacząco
     oddziaływać na środowisko, o którym mowa w art. 30 ust. 1 pkt 1 ustawy o
     dostępie do informacji o środowisku i jego ochronie oraz o ocenach
     oddziaływania na środowisko, tworzy wojewoda, w drodze prawa miejscowego,
     uwzględniając wymagania, o których mowa w ust. 3.";
14) w art. 82:
   a) ust. 2 otrzymuje brzmienie:
     "2. Z zastrzeżeniem ust. 2a, starosta wykonując zadanie z zakresu
       administracji rządowej, może ustalać w drodze decyzji zakres i sposób
       wykonania obowiązku, o którym mowa w ust. 1, biorąc pod uwagę interes
       społeczny, istniejący stan zniszczenia lub zagrożenia środowiska oraz
       możliwości wykonania obowiązku.",
   b) po ust. 2 dodaje się ust. 2a w brzmieniu:
     "2a. Jeżeli działalność wpływająca szkodliwie na środowisko stanowi
       przedsięwzięcie mogące znacząco oddziaływać na środowisko, o którym
       mowa w art. 30 ust. 1 pkt 1 ustawy o dostępie do informacji o
       środowisku i jego ochronie oraz o ocenach oddziaływania na środowisko
       organem właściwym do określenia zakresu obowiązku, o którym mowa w ust.
       1, jest wojewoda.";
15) w art. 86b skreśla się ust. 6;
16) w art. 86e w ust. 1 pkt 3 otrzymuje brzmienie:
   "3) szczegółowe zasady prowadzenia ewidencji, o której mowa w art. 86b ust.
     4,";
17) w art. 100 skreśla się ust. 2-5 oraz oznaczenie ust. 1;
18) w art. 110:
   a) skreśla się ust. 1c,
   b) ust. 2 otrzymuje brzmienie:
     "2. Rada Ministrów, w drodze rozporządzenia, określi wysokość, warunki i
       tryb nakładania kar pieniężnych, o których mowa w ust. 1 i 1b,
       uwzględniając rodzaj i ilość substancji wprowadzanych do powietrza z
       naruszeniem przepisów, czas trwania tych przekroczeń, przekroczenia
       dopuszczalnego poziomu hałasu w odniesieniu do pory dnia i pory nocy, a
       także gatunki i odmiany drzew oraz krzewów usuwanych bez zezwolenia.".
     
                                   Art. 57.
W ustawie z dnia 20 lipca 1991 r. o Inspekcji Ochrony Środowiska (Dz.U. Nr 77,
poz. 335, z 1996 r. Nr 106, poz. 496, z 1997 r. Nr 121, poz. 770, Nr 133, poz.
885 i Nr 141, poz. 943, z 1998 r. Nr 106, poz. 668 oraz z 2000 r. Nr 12, poz.
136) wprowadza się następujące zmiany:
1) art. 19 otrzymuje brzmienie:
     "Art. 19. W postępowaniu o ustalenie warunków zabudowy i zagospodarowania
           terenu dotyczącym planowanego przedsięwzięcia mogącego znacząco
           oddziaływać na środowisko, o którym mowa w art. 30 ust. 1 ustawy o
           dostępie do informacji o środowisku i jego ochronie oraz o ocenach
           oddziaływania na środowisko, oraz w sprawie lokalizacji autostrady
           albo drogi ekspresowej, jeżeli przepisy o autostradach płatnych mają
           zastosowanie do tej drogi wojewódzkiemu inspektorowi ochrony
           środowiska przysługują prawa strony w postępowaniu administracyjnym
           i postępowaniu przed Naczelnym Sądem Administracyjnym, jeżeli zgłosi
           swój udział w postępowaniu.";
2) w art. 20 ust. 1 otrzymuje brzmienie:
   "1. Kierownicy jednostek organizacyjnych i osoby fizyczne oddające do
     eksploatacji nowe lub zmodernizowane obiekty lub urządzenia związane z
     przedsięwzięciem mogącym znacząco oddziaływać na środowisko, o którym mowa
     w art. 30 ust. 1 ustawy o dostępie do informacji o środowisku i jego
     ochronie oraz o ocenach oddziaływania na środowisko, są obowiązani
     zawiadomić właściwego wojewódzkiego inspektora ochrony środowiska o
     terminie przekazania do eksploatacji takich obiektów lub urządzeń.".
   
                                   Art. 58.
W ustawie z dnia 4 lutego 1994 r. - Prawo geologiczne i górnicze (Dz.U. Nr 27,
poz. 96, z 1996 r. Nr 106, poz. 496, z 1997 r. Nr 88, poz. 554, Nr 111, poz.
726 i Nr 133, poz. 885 oraz z 1998 r. Nr 106, poz. 668) wprowadza się
następujące zmiany:
1) art. 19 otrzymuje brzmienie:
     "Art. 19. Wniosek o udzielenie koncesji na poszukiwanie i rozpoznawanie
           złóż kopalin, poza wymaganiami przewidzianymi w art. 18, powinien
           określać cel, zakres, rodzaj i harmonogram zamierzonych prac.";
2) w art. 20 w ust. 2 w pkt 2 przecinek zastępuje się kropką i skreśla się pkt
  3;
3) w art. 21 ust. 2 otrzymuje brzmienie:
   "2. W przypadku zamierzonego składowania odpadów promieniotwórczych do
     wniosku, o którym mowa w ust. 1, należy dołączyć także analizę zagrożenia
     radiacyjnego w zakresie określonym przez Prezesa Państwowej Agencji
     Atomistyki.".
                                   Art. 59.
W ustawie z dnia 7 lipca 1994 r. - Prawo budowlane (Dz.U. Nr 89, poz. 414, z
1996 r. Nr 100, poz. 465, Nr 106, poz. 496 i Nr 146, poz. 680, z 1997 r. Nr 88,
poz. 554 i Nr 111, poz. 726, z 1998 r. Nr 22, poz. 118 i Nr 106, poz. 668,  z
1999 r. Nr 41, poz. 412, Nr 49, poz. 483  i Nr 62, poz. 682 oraz z 2000 r. Nr
12, poz. 136, Nr 29,  poz. 354 i Nr 43, poz. 489) wprowadza się następujące
zmiany:
1) w art. 29 w ust. 1 pkt 5a otrzymuje brzmienie:
   "5a) tymczasowych obiektów budowlanych niepołączonych trwale z gruntem i
     przewidzianych do rozbiórki lub przeniesienia w inne miejsce w terminie
     określonym w zgłoszeniu, o którym mowa w art. 30 ust. 1, ale nie później
     niż w okresie 120 dni od dnia rozpoczęcia budowy określonego w zgłoszeniu;
     zwolnienie to nie dotyczy obiektów związanych z przedsięwzięciem mogącym
     znacząco oddziaływać na środowisko, w rozumieniu przepisów o dostępie do
     informacji o środowisku i jego ochronie oraz o ocenach oddziaływania na
     środowisko.";
2) w art. 32:
   a) ust. 1 otrzymuje brzmienie:
     "1. Pozwolenie na budowę lub rozbiórkę obiektu budowlanego może być
       wydane po uprzednim:
         1) przeprowadzeniu postępowania w sprawie oceny oddziaływania na
           środowisko, wymaganego przepisami o dostępie do informacji o
           środowisku i jego ochronie oraz o ocenach oddziaływania na
           środowisko,
         2) uzyskaniu przez inwestora, wymaganych przepisami szczególnymi,
           pozwoleń, uzgodnień lub opinii innych organów,",
   b) w ust. 2 po wyrazach "w ust. 1" dodaje się wyrazy "pkt 2";
3) w art. 33:
   a) w ust. 2 pkt 1 otrzymuje brzmienie:
     "1) projekt budowlany wraz z opiniami, uzgodnieniami, pozwoleniami i
       innymi dokumentami, wymaganymi przepisami szczególnymi,",
   b) w ust. 3 w pkt 1 skreśla się wyrazy "i środowiska",
   c) w ust. 4 pkt 5 otrzymuje brzmienie:
     "5) pozwolenia, uzgodnienia lub opinie innych organów, a także inne
       dokumenty, wymagane przepisami szczególnymi,";
4) w art. 38 po ust. 3 dodaje się ust. 4 w brzmieniu:
   "4. Przepisy o dostępie do informacji o środowisku i jego ochronie oraz o
     ocenach oddziaływania na środowisko wskazują przypadki, gdy decyzje o
     pozwoleniu na budowę zamieszcza się w publicznie dostępnych wykazach.".
   
                                   Art. 60.
W ustawie z dnia 7 lipca 1994 r. o zagospodarowaniu przestrzennym (Dz.U. z 1999
r. Nr 15, poz. 139, Nr 41, poz. 412 i Nr 111, poz. 1279 oraz z 2000 r. Nr 12,
poz. 136) wprowadza się następujące zmiany:
1) w art. 10 skreśla się ust. 2;
2) w art. 18 w ust. 2 w pkt 6 skreśla się wyrazy "i prognozę, o której mowa w
  art. 10 ust. 2,";
3) w art. 40:
   a) w ust. 3c wyraz "większa" zastępuje się wyrazem "największa",
   b) w ust. 4 skreśla się pkt 1 i 2,
   c) skreśla się ust. 4a i 5;
4) w art. 41:
   a) w ust. 2 pkt 4 otrzymuje brzmienie:
     "4) charakterystycznych parametrów technicznych inwestycji oraz dane
       charakteryzujące jej wpływ na środowisko lub jego wykorzystanie, gdy
       inwestycja nie wymaga przeprowadzenia postępowania w sprawie oceny
       oddziaływania na środowisko, w rozumieniu przepisów o dostępie do
       informacji o środowisku i jego ochronie oraz o ocenach oddziaływania na
       środowisko.",
   b) skreśla się ust. 2a;
5) w art. 50:
   a) dotychczasową treść oznacza się jako ust. 1,
   b) dodaje się ust. 2 w brzmieniu:
     "2. Przepisy o dostępie do informacji o środowisku i jego ochronie oraz o
       ocenach oddziaływania na środowisko wskazują przypadki, gdy decyzje o
       warunkach zabudowy i zagospodarowania terenu zamieszcza się w
       publicznie dostępnych wykazach.";
6) w art. 60:
   a) dotychczasową treść oznacza się jako ust. 1,
   b) dodaje się ust. 2 w brzmieniu:
     "2. Przepisy o dostępie do informacji o środowisku i jego ochronie oraz o
       ocenach oddziaływania na środowisko wskazują przypadki, gdy programy
       zawierające zadania rządowe służące realizacji ponadlokalnych celów
       publicznych zamieszcza się w publicznie dostępnych wykazach.".
     
                                   Art. 61.
W ustawie z dnia 27 października 1994 r. o autostradach płatnych (Dz.U. Nr 127,
poz. 627, z 1996 r. Nr 106, poz. 496 i Nr 156, poz. 775, z 1997 r, Nr 133, poz.
885, z 1998 r. Nr 106, poz. 668 oraz z 2000 r. Nr 48, poz. 550) wprowadza się
następujące zmiany:
1) w art. 7 w ust. 2 pkt 1 otrzymuje brzmienie:
   "1) prowadzenie prac studialnych dotyczących autostrad, przygotowywanie
     dokumentów wymaganych w postępowaniu w sprawie oceny oddziaływania na
     środowisko, na etapie udzielenia wskazań lokalizacyjnych i wydania decyzji
     o ustaleniu lokalizacji autostrady, o którym mowa w przepisach o dostępie
     do informacji o środowisku i jego ochronie oraz o ocenach oddziaływania na
     środowisko,";
2) w art. 20:
   a) w ust. 1 skreśla się pkt 3 i 5,
   b) ust. 4 otrzymuje brzmienie:
     "4. Minister właściwy do spraw rolnictwa, w porozumieniu z ministrem
       właściwym do spraw transportu, określi, w drodze rozporządzenia,
       wymagania, jakim powinna odpowiadać ocena, o której mowa w ust. 1 pkt
       4. Ocena ta powinna umożliwić analizę wpływu realizacji autostrady na
       potencjał produkcyjny gruntów rolnych i leśnych.".
     
                                   Art. 62.
W ustawie z dnia 27 czerwca 1997 r. o odpadach (Dz.U. Nr 96, poz. 592, poz.
554, z 1998 r. Nr 106, poz. 668 i Nr 113, poz. 715, z 1999 r. Nr 101, poz. 1178
oraz z 2000 r. Nr 12, poz. 136 i Nr 22, poz. 272) wprowadza się następujące
zmiany:
1) w art. 8 ust. 6 otrzymuje brzmienie:
   "6. Zezwolenie, o którym mowa w ust. 1, oraz sposób postępowania z odpadami,
     o których mowa w ust. 3 i 4, wydaje lub uzgadnia wojewoda, z zachowaniem
     trybu, o którym mowa w ust. 1 i 3, gdy wytwarzanie odpadów wiąże się z
     przedsięwzięciem mogącym znacząco oddziaływać na środowisko, o którym mowa
     w art. 30 ust. 1 pkt 1 ustawy o dostępie do informacji o środowisku i jego
     ochronie oraz o ocenach oddziaływania na środowisko.";
2) w art. 11 ust. 3a otrzymuje brzmienie:
  "3a. Zezwolenie, o którym mowa w ust. 3, wydaje wojewoda, z zachowaniem
     trybu określonego w ust. 3, jeżeli dotyczy ono przedsięwzięcia mogącego
     znacząco oddziaływać na środowisko, o którym mowa w art. 30 ust. 1 pkt 1
     ustawy o dostępie do informacji o środowisku i jego ochronie oraz o
     ocenach oddziaływania na środowisko.".
  
                                   Art. 63.
Do spraw wszczętych przed dniem wejścia w życie ustawy, a niezakończonych
decyzją ostateczną, stosuje się przepisy dotychczasowe.
                                   Art. 64.
Jeżeli postępowanie w przedmiocie wydania decyzji o warunkach zabudowy i
zagospodarowania terenu, dotyczące przedsięwzięcia, o którym mowa w art. 30
ust. 1 pkt 1, wszczęto przed dniem wejścia w życie ustawy, do określenia
zakresu raportu oddziaływania przedsięwzięcia na środowisko w postępowaniu o
wydanie pozwolenia na budowę, przepis art. 28 stosuje się odpowiednio.
Postanowienie w sprawie zakresu raportu wydaje organ właściwy do wydania
pozwolenia na budowę.
                                       
                                   Art. 65.
1. Jeżeli postępowanie w przedmiocie wydania decyzji o warunkach zabudowy i
  zagospodarowania terenu, dotyczące przedsięwzięcia, o którym mowa w art. 30
  ust. 1 pkt 2, wszczęto przed dniem wejścia w życie ustawy, do wniosku o
  wydanie pozwolenia na budowę, dotyczącego tego samego przedsięwzięcia załącza
  się informację zawierającą dane określone w art. 28 ust. 2.
2. Organ właściwy do wydania pozwolenia na budowę, na podstawie informacji, o
  której mowa w ust. 1, określa w drodze postanowienia, po zasięgnięciu opinii
  organu, o którym mowa w art. 37 ust. 1 pkt 2, o obowiązku sporządzania
  raportu i jego zakresie; uzgodnienia decyzji w przedmiocie pozwolenia na
  budowę z organem, o którym mowa w art. 37 ust. 1 pkt 2, dokonuje organ
  właściwy do wydania pozwolenia na budowę.
                                   Art. 66.
Ilekroć w dotychczasowych przepisach jest mowa o inwestycjach szczególnie
szkodliwych dla środowiska i zdrowia ludzi albo o inwestycjach mogących
pogorszyć stan środowiska, należy przez to rozumieć odpowiednio przedsięwzięcia
mogące znacząco oddziaływać na środowisko, o których mowa w art. 30 ust. 1 pkt
1 albo w art. 30 ust. 1 pkt 2 ustawy.
                                   Art. 67.
Do czasu wydania przepisów wykonawczych przewidzianych w ustawie, nie dłużej
jednak  niż przez okres roku od dnia wejścia w życie ustawy, zachowują moc
przepisy dotychczasowe, jeżeli nie są z nią sprzeczne.
                                   Art. 68.
Ustawa wchodzi w życie z dniem 1 stycznia 2001 r.
