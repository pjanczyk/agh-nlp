



Dz.U. z 2004 r. Nr 243, poz. 2426
                                        
                                        
                                        
                                        
                                        
                                   U S T A W A
                          z dnia 8 października 2004 r.
                                        
       o zmianie ustawy - Kodeks karny i ustawy - Kodeks karny wykonawczy
                                        
                                        
                                     Art. 1.
W ustawie z dnia 6 czerwca 1997 r. - Kodeks karny (Dz.U. Nr 88, poz. 553, z
późn. zm.)[1] wprowadza się następujące zmiany:
1) art. 47 otrzymuje brzmienie:
   "Art. 47. § 1. W razie skazania sprawcy za umyślne przestępstwo przeciwko
            życiu lub zdrowiu albo za inne przestępstwo umyślne, którego
            skutkiem jest śmierć człowieka, ciężki uszczerbek na zdrowiu,
            naruszenie czynności narządu ciała lub rozstrój zdrowia, sąd może
            orzec nawiązkę na rzecz instytucji, stowarzyszenia, fundacji lub
            organizacji społecznej, wpisanej do wykazu prowadzonego przez
            Ministra Sprawiedliwości, której podstawowym zadaniem lub celem
            statutowym jest spełnianie świadczeń na cele bezpośrednio związane
            z ochroną zdrowia, z przeznaczeniem na ten cel.
         § 2. W razie skazania sprawcy za przestępstwo przeciwko środowisku,
           sąd może orzec nawiązkę na rzecz instytucji, stowarzyszenia,
           fundacji lub organizacji społecznej, wpisanej do wykazu prowadzonego
           przez Ministra Sprawiedliwości, której podstawowym zadaniem lub
           celem statutowym jest spełnianie świadczeń na cele bezpośrednio
           związane z ochroną środowiska, z przeznaczeniem na ten cel.
         § 3. W razie skazania sprawcy za przestępstwo określone w art. 173,
           174, 177 lub art. 355, prowadzącego pojazd mechaniczny, jeżeli był w
           stanie nietrzeźwości lub pod wpływem środka odurzającego albo zbiegł
           z miejsca zdarzenia, sąd może orzec nawiązkę na rzecz instytucji,
           stowarzyszenia, fundacji lub organizacji społecznej, wpisanej do
           wykazu prowadzonego przez Ministra Sprawiedliwości, której
           podstawowym zadaniem lub celem statutowym jest spełnianie świadczeń
           na cele bezpośrednio związane z udziela-niem pomocy osobom
           poszkodowanym w wypadkach komunikacyjnych, z przeznaczeniem na ten
           cel.";
2) uchyla się art. 47a;
3) art. 48 otrzymuje brzmienie:
    "Art. 48. Nawiązkę orzeka się w wysokości do 100 000 złotych.";
4) art. 49 otrzymuje brzmienie:
   "Art. 49. § 1. Odstępując od wymierzenia kary, a także w wypadkach
            wskazanych w ustawie, sąd może orzec świadczenie pieniężne
            wymienione w art. 39 pkt 7 na rzecz instytucji, stowarzyszenia,
            fundacji lub organizacji społecznej, wpisanej do wykazu
            prowadzonego przez Ministra Sprawiedliwości, której podstawowym
   zadaniem lub celem statutowym jest spełnianie świadczeń na
            określony cel społeczny, bezpośrednio związany z ochroną dobra
            naruszonego lub zagrożonego przestępstwem, za które skazano
            sprawcę, z przeznaczeniem na ten cel; świadczenie to nie może
            przekroczyć 20 000 złotych.
         § 2. W razie skazania sprawcy za przestępstwo określone w art. 178a
            sąd może orzec świadczenie pieniężne wymienione w art. 39 pkt 7 na
            rzecz instytucji, stowarzyszenia, fundacji lub organizacji
            społecznej, o których mowa w art. 47 § 3, z przeznaczeniem na cel
            bezpośrednio związany z udzielaniem pomocy osobom poszkodowanym
            w wypadkach komunikacyjnych; świadczenie to nie może przekroczyć 60
            000 złotych.";
5) art. 49a otrzymuje brzmienie:
   "Art. 49a. § 1. Organizacje społeczne, fundacje i stowarzyszenia, o których
             mowa w art. 47 i art. 49, muszą obejmować swoją działalnością
             terytorium całego kraju.
           § 2. Minister Sprawiedliwości prowadzi wykaz, do którego wpisuje
             instytucje, organizacje społeczne, fundacje i stowarzyszenia, o
             których mowa w art. 47 i art. 49. Wpisu do wykazu dokonuje się na
             wniosek zainteresowanego podmiotu. Wykaz jest publikowany co
             najmniej raz w roku w formie obwieszczenia w Dzienniku Urzędowym
             Ministerstwa Sprawiedliwości.".
                                        
                                     Art. 2.
W ustawie z dnia 6 czerwca 1997 r. - Kodeks karny wykonawczy (Dz.U. Nr 90, poz.
557, z późn. zm.)[2] po art. 196 dodaje się art. 196a w brzmieniu:
   "Art. 196a. § 1. Instytucje, fundacje, stowarzyszenia oraz organizacje
              społeczne wpisane do wykazu prowadzonego przez Ministra
              Sprawiedliwości, o którym mowa w art. 49a § 2 Kodeksu karnego, są
              obowiązane do końca każdego roku kalendarzowego przekazać
              Ministrowi Sprawiedliwości aktualne informacje o swoich
              podstawowych zadaniach lub celach statutowych, zaś fundacje,
              stowarzyszenia oraz organizacje społeczne również informacje o
              zasięgu działania.
           § 2. Instytucje, fundacje, stowarzyszenia lub organizacje społeczne,
              które w wyniku wykonania prawomocnie orzeczonego środka karnego
              w postaci nawiązki określonej w art. 47 Kodeksu karnego lub
              świadczenia pieniężnego określonego w art. 49 Kodeksu karnego
              otrzymały środki finansowe, są obowiązane do sporządzania i
              przekazywania Ministrowi Sprawiedliwości rocznych sprawozdań
              dotyczących wykorzystania tych środków w terminie do 20 lutego
              roku następującego po roku, w którym je otrzymały, oraz
              do wyodrębnienia tych środków w ewidencji księgowej.
           § 3. Sprawozdanie, o którym mowa w § 2, powinno zawierać informację
              o wysokości otrzymanych środków finansowych oraz rozliczenie tych
              środków, ze wskazaniem celów, na które zostały przeznaczone.
           § 4. Minister Sprawiedliwości może zlecić kontrolę zgodności z
              prawdziwym stanem danych zawartych w sprawozdaniu, o którym mowa
              w § 2. Kontrola może także dotyczyć spełnienia przez instytucję,
              fundację, stowarzyszenie lub organizacje społeczne obowiązków, o
              których mowa w § 1 lub 2. Ocenie Ministra Sprawiedliwości podlega
              również celowość i gospodarność wydatkowania przez te podmioty
              otrzymanych środków.
           § 5. W przypadku stwierdzenia, że instytucja, stowarzyszenie,
              fundacja lub organizacja społeczna wykorzystała środki finansowe,
              o których mowa w § 2, niezgodnie z ich przeznaczeniem, nie
              wyodrębniła tych środków w ewidencji księgowej lub nie przekazała
              informacji, o których mowa w § 1, Minister Sprawiedliwości
              wykreśla, w drodze decyzji administracyjnej, ten podmiot z
              wykazu, o którym mowa w art. 49a § 2 Kodeksu karnego.
           § 6. Prezesi sądów apelacyjnych są obowiązani, w terminie do 20
              lutego każdego roku, przekazać Ministrowi Sprawiedliwości
              zestawienie środków finansowych przekazanych w poprzednim roku
              poszczególnym instytucjom, fundacjom, stowarzyszeniom oraz
              organizacjom społecznym, w wyniku wykonania orzeczeń, o których
              mowa w § 2, zapadłych w sądach na obszarze danej apelacji.".
                                     Art. 3.
1. Z zastrzeżeniem ust. 2, ustawa wchodzi w życie po upływie 6 miesięcy od dnia
  ogłoszenia, z tym że obowiązki przewidziane w art. 196a § 2-6 ustawy, o
  której mowa w art. 2, dodanym niniejszą ustawą, wykonuje się po raz pierwszy
  w 2006 r.
2. Wykaz, o którym mowa w art. 49a § 2 ustawy wymienionej w art. 1 w brzmieniu
  nadanym niniejszą ustawą, Minister Sprawiedliwości prowadzi od dnia
  ogłoszenia ustawy. Wpisu do wykazu dokonuje się na wniosek zainteresowanych
  instytucji, organizacji społecznych, fundacji i stowarzyszeń, określonych w
  art. 47, 49 i 49a § 1 ustawy wymienionej w art. 1, w brzmieniu nadanym
  niniejszą ustawą. Wykaz ten jest publikowany po raz pierwszy, w formie
  obwieszczenia, w Dzienniku Urzędowym Ministerstwa Sprawiedliwości po upływie
  4 miesięcy od dnia ogłoszenia.
_______________________________
[1] Zmiany ustawy zostały ogłoszone w Dz.U. z 1997 r. Nr 128, poz. 840, z 1999 r.
Nr  64, poz. 729 i Nr 83, poz. 931, z 2000 r. Nr 48, poz. 548, Nr 93, poz.  1027
i  Nr 116, poz. 1216, z 2001 r. Nr 98, poz. 1071, z 2002 r. Nr 111, poz. 1061  i
Nr  121,  poz.  1142, Nr 179, poz. 1750, Nr 199, poz. 1935 i Nr 228,  poz.  2255
oraz z 2004 r. Nr 25, poz. 219, Nr 69, poz. 626 i Nr 93, poz. 889.
[2]  Zmiany ustawy zostały ogłoszone w Dz.U. z 1997 r. Nr 160, poz. 1083, z  1999
r.  Nr 83, poz. 931, z 2000 r. Nr 60, poz. 701, Nr 120, poz. 1268 i Nr 122, poz.
1318,  z  2001  r.  Nr  98, poz. 1071, Nr 111, poz. 1194 i Nr  151,  poz.  1686,
z  2002 r. Nr 74, poz. 676, Nr 121, poz. 1033 i Nr 200, poz. 1679, z 2003 r.  Nr
111,  poz.  1061, Nr 142, poz. 1380 i Nr 179, poz. 1750 oraz z 2004  r.  Nr  93,
poz. 889.
