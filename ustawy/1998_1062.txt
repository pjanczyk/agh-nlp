



Dz.U. z 1998 r. Nr 160, poz. 1062 
 
                                       
                                       
                                       
                                       
                                    USTAWA
                           z dnia 18 grudnia 1998 r.
                                       
             o zmianie ustawy o regionalnych izbach obrachunkowych
                                       
                                    Art. 1.
W ustawie z dnia 7 października 1992 r. o regionalnych izbach obrachunkowych
(Dz.U. Nr 85, poz. 428, z 1994 r. Nr 76, poz. 344, z 1995 r. Nr 124, poz. 601,
z 1996 r. Nr 58, poz. 262 i Nr 106, poz. 496 oraz z 1997 r. Nr 28, poz. 153,
Nr 41, poz. 255, Nr 106, poz. 679, Nr 113, poz. 734 i Nr 141, poz. 943)
wprowadza się następujące zmiany:
1) w art. 1 ust. 2 otrzymuje brzmienie:
     "2. Izby sprawują nadzór nad działalnością jednostek samorządu
       terytorialnego w zakresie spraw finansowych oraz dokonują kontroli
       gospodarki finansowej i zamówień publicznych:
           1) jednostek samorządu terytorialnego,
           2) związków międzygminnych,
           3) stowarzyszeń gmin oraz stowarzyszeń gmin i powiatów,
           4) związków powiatów,
           5) stowarzyszeń powiatów,
           6) samorządowych jednostek organizacyjnych mających osobowość
            prawną,
           7) innych podmiotów, w zakresie wykorzystywania przez nie dotacji
            przyznawanych z budżetów jednostek samorządu terytorialnego.";
2) w art. 2:
   a) w ust. 2 wyrazy "Ministra Spraw Wewnętrznych i Administracji" zastępuje
     się wyrazami "ministra właściwego do spraw administracji publicznej",
   b) w ust. 3 po wyrazach "w sytuacji przewidzianej w ust. 2 wyznacza" dodaje
     się przecinek oraz wyrazy "na wniosek ministra właściwego do spraw
     administracji publicznej",
   c) ust. 4 otrzymuje brzmienie:
     "4. Prezes Rady Ministrów na wniosek ministra właściwego do spraw
       administracji publicznej, po zasięgnięciu opinii sejmików województw
       określi, w drodze rozporządzenia, siedziby izb, zasięg terytorialny
       ich działania, siedziby zespołów zamiejscowych, szczegółową
       organizację izb, liczbę członków kolegium w każdej z nich i  tryb
       postępowania w sprawach określonych w ustawie.";
3) art. 3 otrzymuje brzmienie:
    "Art. 3. Dla podmiotów, o których mowa w art. 1 ust. 2 pkt 2-7, właściwa
          jest izba obejmująca swoim zasięgiem działania siedzibę tych
          podmiotów.";
4) w art. 4 kropkę zastępuje się przecinkiem i dodaje się wyrazy "z tym że
  działalność określona w art. 1 ust. 4 może być finansowana ze środków
  uzyskiwanych z tej działalności i gromadzonych na odrębnym rachunku
  bankowym.";
5) art. 5 otrzymuje brzmienie:
       "Art. 5. 1. Izby kontrolują gospodarkę finansową, w tym realizację
              zobowiązań podatkowych oraz zamówienia publiczne podmiotów, o
              których mowa w art. 1 ust. 2, na podstawie kryterium zgodności z
              prawem i zgodności dokumentacji ze stanem faktycznym.
           2. Kontrola gospodarki finansowej jednostek samorządu
            terytorialnego w zakresie zadań administracji rządowej,
            wykonywanych przez te jednostki na podstawie ustaw lub
            zawieranych porozumień, dokonywana jest także z uwzględnieniem
            kryterium celowości, rzetelności i gospodarności.";
6) skreśla się art. 6;
7) art. 7 otrzymuje brzmienie:
      "Art. 7. 1. Izby przeprowadzają co najmniej raz na cztery lata
              kompleksową kontrolę gospodarki finansowej jednostek samorządu
              terytorialnego.
           2. Kontrolę podmiotów, o których mowa w art. 1 ust. 2 pkt 6 i 7,
            izby mogą przeprowadzać również na wniosek jednostek samorządu
            terytorialnego i ich związków oraz agencji lub funduszy celowych
            w przypadku przekazania środków publicznych na rzecz jednostki
            samorządu terytorialnego.
           3. Kontrola kompleksowa, o której mowa w ust. 1, obejmuje
            całokształt zagadnień finansowych związanych z realizacją zadań
            jednostki samorządu terytorialnego.";
8) w art. 8:
   a) dotychczasową treść oznacza się jako ust. 1 i dodaje pkt 7 i 8 w
     brzmieniu:
     "7) wglądu w indywidualną dokumentację podatkową podmiotów ponoszących
       ciężary publiczne na rzecz jednostek samorządu terytorialnego,
     8) dostępu do danych osobowych dotyczących kwalifikacji i uposażenia
       pracowników samorządowych.",
   b) dodaje się ust. 2 w brzmieniu:
     "2. Realizując zadania wynikające z ust. 1 pkt 7, inspektorzy do spraw
       kontroli gospodarki finansowej związani są tajemnicą skarbową, o
       której mowa w art. 293 ustawy z dnia 29 sierpnia 1997 r. - Ordynacja
       podatkowa (Dz.U. Nr 137, poz. 926 i Nr 160, poz. 1083 oraz 1998 r. Nr
       106, poz. 668).";
9) w art. 9 w ust. 4 po wyrazach "za pośrednictwem" dodaje się wyraz
  "prezesa";
10) art. 9a otrzymuje brzmienie:
      "Art. 9a. 1. Izby kontrolują pod względem rachunkowym i formalnym
              kwartalne sprawozdania z wykonania budżetów jednostek samorządu
              terytorialnego oraz wnioski o przyznanie części rekompensującej
              subwencji ogólnej.
           2. Minister właściwy do spraw budżetu określi, w drodze
            rozporządzenia, szczegółowe zasady sporządzania sprawozdań i
            wniosków, o których mowa w ust. 1.";
11) w art. 11:
   a) ust. 1 otrzymuje brzmienie:
     "1. Izba bada uchwały podejmowane przez organy jednostek samorządu
       terytorialnego w zakresie spraw finansowych, a w szczególności:
           1) określające w sposób bezpośredni lub pośredni poziom planowanych
             przychodów i dochodów oraz funduszów celowych, z wyjątkiem uchwał
             w sprawie zbycia lub obciążeń praw majątkowych,
           2) stanowiące o podstawie do dokonywania wydatków,
           3) określające procedury gromadzenia i wydatkowania środków
             finansowych, w tym zwłaszcza upoważnienia do dokonywania zmian w
             budżecie i dysponowania rezerwami budżetowymi,
           4) zawierające oceny wykonania budżetu przez zarządy jednostek
             samorządu terytorialnego (uchwały w sprawie absolutorium).",
   b) ust. 2 otrzymuje brzmienie:
     "2. W przypadku nieuchwalenia budżetu przez organ stanowiący jednostki
       samorządu terytorialnego do dnia 31 marca roku budżetowego, izba
       ustala budżet tej jednostki w terminie do końca kwietnia roku
       budżetowego w zakresie obowiązkowych zadań własnych oraz zadań z
       zakresu administracji rządowej, wykonywanych przez te jednostki na
       podstawie ustaw lub porozumień.",
   c) w ust. 3 wyrazy "lecz wskazuje sposób usunięcia uchybienia" zastępuje
     się wyrazami "lecz ogranicza się do wskazania, że uchwałę wydano z
     naruszeniem prawa",
   d) w ust. 4 wyrazy "związków międzygminnych i sejmików samorządowych"
     zastępuje się wyrazami "związków jednostek samorządu terytorialnego";
12) w art. 12 ust. 1 otrzymuje brzmienie:
     "1. Izba, prowadząc postępowanie nadzorcze w sprawie uznania uchwały
       budżetowej organu stanowiącego jednostki samorządu terytorialnego za
       nieważną w całości lub w części, wskazuje nieprawidłowości oraz sposób
       i termin ich usunięcia.";
13) art. 13 otrzymuje brzmienie:
       "Art. 13. Do zadań izby należy ponadto:
           1) wydawanie, na wniosek pożyczkodawcy lub kredytodawcy, opinii o
             możliwości spłaty pożyczki lub kredytu,
           2) opiniowanie możliwości sfinansowania deficytu budżetowego oraz
             prognozy kształtowania się długu publicznego, o których mowa w
             art. 115 ustawy z dnia 26 listopada 1998 r. o finansach
             publicznych (Dz.U. Nr ..., poz. ...),
           3) wydawanie opinii o przedkładanych projektach budżetów jednostek
             samorządu terytorialnego wraz z informacjami o stanie mienia
             jednostek samorządu terytorialnego i objaśnieniami,
           4) wydawanie opinii o przedkładanych przez zarządy jednostek
             samorządu terytorialnego informacjach o przebiegu wykonania
             budżetu za pierwsze półrocze,
           5) wydawanie opinii o przedkładanych przez zarządy jednostek
             samorządu terytorialnego sprawozdaniach z wykonania budżetu wraz
             z odrębnymi sprawozdaniami z wykonania planów finansowych zadań z
             zakresu administracji rządowej,  przekazanych ustawowo,
           6) wydawanie opinii o sprawozdaniach jednostek samorządu
             terytorialnego z wykonania planów finansowych zadań publicznych z
             zakresu administracji rządowej wykonywanych na podstawie
             porozumień z organami administracji rządowej,
           7) wydawanie opinii o sprawozdaniach z wykonania planów finansowych
             zadań publicznych wynikających z porozumień między jednostkami
             samorządu terytorialnego,
           8) wydawanie opinii o wnioskach komisji rewizyjnych organów
             stanowiących jednostek samorządu terytorialnego w sprawie
             absolutorium,
           9) rozpatrywanie spraw dotyczących powiadomień przez skarbnika
             (głównego księgowego budżetu jednostki samorządu terytorialnego)
             o przypadkach dokonania kontrasygnaty na pisemne polecenie
             zwierzchnika, zgodnie z odrębnymi ustawami,
          10) rozpatrywanie innych spraw określonych w odrębnych ustawach.";
14) w art. 15:
   a) ust. 1 otrzymuje brzmienie:
     "1. Kolegium izby składa się z przewodniczącego, którym jest prezes izby
       oraz członków powołanych przez Prezesa Rady Ministrów spośród
       kandydatów przedstawionych przez kolegium izby w trybie określonym w
       rozporządzeniu, o którym mowa w art. 2 ust. 4.",
   b) ust. 2 otrzymuje brzmienie:
     "2. Połowę składu kolegium izby stanowią członkowie powołani spośród
       kandydatów przedstawionych przez kolegium izby po uprzednim zgłoszeniu
       ich do kolegium przez organy stanowiące jednostek samorządu
       terytorialnego oraz zaopiniowaniu przez kolegium izby z uwzględnieniem
       kryteriów wysokiej wiedzy w zakresie funkcjonowania samorządu
       terytorialnego i finansów publicznych. Tryb zgłaszania do kolegium
       izby kandydatów przez jednostki samorządu terytorialnego określa
       rozporządzenie, o którym mowa w art. 2 ust. 4.",
   c) skreśla się ust. 2a,
   d) ust. 4 otrzymuje brzmienie:
     "4. Członkiem kolegium może zostać osoba, która:
           1) posiada pełną zdolność do czynności prawnych,
           2) posiada obywatelstwo polskie i korzysta z pełni praw
            publicznych,
           3) ukończyła studia wyższe administracyjne, ekonomiczne lub
            prawnicze,
           4) posiada czteroletni staż pracy w jednostkach związanych z
            funkcjonowaniem samorządu terytorialnego lub finansów
            publicznych,
           5) nie była skazana prawomocnym wyrokiem za przestępstwo popełnione
            z winy umyślnej.",
   e) ust. 5 otrzymuje brzmienie:
     "5. Odwołanie członka kolegium następuje w przypadku:
           1) złożenia rezygnacji ze stanowiska,
           2) skazania prawomocnym wyrokiem za przestępstwo popełnione z winy
            umyślnej,
           3) utraty warunków określonych w ust. 4,
           4) stwierdzenia powtarzającego się naruszania prawa podczas
            wykonywania obowiązków lub uchylania się od ich wykonywania.";
15) w art. 16 ust. 1 otrzymuje brzmienie:
     "1. Prezesa izby powołuje i odwołuje Prezes Rady Ministrów, po
       zasięgnięciu opinii kolegium izby; art. 15 ust. 4 i 5 stosuje się
       odpowiednio.";
16) w art. 17 w ust. 2 w pkt 2 wyrazy "lub sejmiku samorządowego" skreśla się;
17) w art. 18 w ust. 1 pkt 1 otrzymuje brzmienie:
     "1) ustalanie budżetów jednostek samorządu terytorialnego w przypadku, o
       którym mowa w art. 123 ust. 3 ustawy z dnia 26 listopada 1998 r. o
       finansach publicznych (Dz.U. Nr ..., poz. ...) oraz orzekanie o
       nieważności uchwał, o których mowa w art. 11 ust. 1,";
18) w art. 19 w ust. 3 wyrazy "art. 13 pkt 6" zastępuje się wyrazami "art. 13
  pkt 8";
19) w art. 20 w ust. 2 wyrazy "art. 13 pkt 3-5" zastępuje się wyrazami "art.
  13 pkt 3-7";
20) w art. 21:
   a) ust. 1 otrzymuje brzmienie:
     "1. Wydanie przez izbę negatywnej opinii o projekcie budżetu jednostki
       samorządu terytorialnego nie wstrzymuje procedury uchwalania budżetu,
       jednakże zarząd jednostki samorządu terytorialnego obowiązany jest
       przed uchwaleniem budżetu przedstawić tę opinię organowi stanowiącemu
       jednostki samorządu terytorialnego wraz z odpowiedzią na zawarte w
       niej zarzuty.",
   b) w ust. 2 wyrazy "art. 13 pkt 3 i 4" zastępuje się wyrazami "art. 13 pkt
     5 i 6", a wyrazy "Ministra Finansów" zastępuje się wyrazami "ministra
     właściwego do spraw finansów publicznych",
   c) ust. 3 otrzymuje brzmienie:
     "3. Negatywną opinię izby o sprawozdaniach z wykonania budżetu jednostki
       samorządu terytorialnego oraz planu finansowego wykonywanych zadań z
       zakresu administracji rządowej zarząd przedstawia organowi
       stanowiącemu jednostki wraz z odpowiedzią na zawarte w niej zarzuty
       nie później niż przed rozpatrzeniem absolutorium dla zarządu. Przepis
       ust. 2 stosuje się odpowiednio.",
   d) dodaje się ust. 4 w brzmieniu:
     "4. Negatywną opinię o sprawozdaniach z wykonania planów finansowych
       zadań publicznych wynikających z porozumień między jednostkami
       samorządu terytorialnego prezes izby przekazuje organom stanowiącym
       tych jednostek.";
21) w art. 23 dotychczasową treść oznacza się jako ust. 1 i dodaje ust. 2 w
  brzmieniu:
     "2. Stanowisk, o których mowa w ust. 1, nie można łączyć z członkostwem w
       organach jednostek samorządu terytorialnego oraz samorządowych
       kolegiach odwoławczych.";
22) w art. 25a w ust. 1 w pkt 7:
   a) po wyrazie "Sejmowi" dodaje się wyrazy "i Senatowi",
   b) wyrazy "przez gminy" zastępuje się wyrazami "przez jednostki samorządu
     terytorialnego".
     
                                    Art. 2.
W ustawie z dnia 20 sierpnia 1997 r. o zmianie ustaw o regionalnych izbach
obrachunkowych, o samorządzie terytorialnym oraz o finansowaniu gmin (Dz.U. Nr
113, poz. 734) w art. 1 wprowadza się następujące zmiany:
1) w pkt 1 w art. 1 w ust. 2 pkt 2 skreśla się,
2) w pkt 6 w art. 10 ust. 2-4 skreśla się.
                                    Art. 3.
1. Zespoły zamiejscowe regionalnej izby obrachunkowej, której siedziba od
  dnia 1 stycznia 1999 r. znajduje się na obszarze innego województwa, stają
  się zespołami zamiejscowymi regionalnej izby obrachunkowej mającej siedzibę
  na obszarze  tego samego województwa, co siedziba zespołu zamiejscowego.
2. Członkowie kolegium oraz inni pracownicy regionalnej izby obrachunkowej,
  których miejscem pracy były w dniu 31 grudnia 1998 r. zespoły działające
  poza siedzibą izby stają się z dniem 1 stycznia 1999 r. członkami kolegium i
  pracownikami izby obrachunkowej mającej siedzibę na obszarze tego samego
  województwa co siedziba ośrodka zamiejscowego.
3. Regionalne izby obrachunkowe mające siedzibę w miastach, nie będących od
  dnia 1 stycznia 1999 r. siedzibą wojewody lub władz samorządu województwa
  wchodzą w skład izby mającej siedzibę na obszarze tego samego województwa, w
  mieście będącym siedzibą wojewody.
4. Na czas do wydania rozporządzenia, o którym mowa w art. 2 ust. 4 ustawy o
  regionalnych izbach obrachunkowych, po dniu wejścia w życie ustawy, izby, o
  których mowa w ust. 3, stają się zespołami zamiejscowymi.
5. Mienie Skarbu Państwa pozostające w dniu 31 grudnia 1998 r. w zarządzie
  regionalnych izb obrachunkowych i stanowiące wyposażenie zespołów
  działających poza siedzibą izby staje się z dniem 1 stycznia 1999 r. mieniem
  pozostającym w zarządzie tych izb, których siedziba znajduje się na obszarze
  tego województwa.
6. Mienie Skarbu Państwa pozostające w dniu 31 grudnia 1998 r. w zarządzie
  regionalnej izby obrachunkowej, która z dniem 1 stycznia 1999 r. wchodzi w
  skład regionalnej izby obrachunkowej, o której mowa w ust. 3, staje się z
  dniem 1 stycznia 1999 r. mieniem pozostającym w zarządzie regionalnej izby
  obrachunkowej, o której mowa w ust. 3.
7. Z dniem 31 grudnia 1998 r. wygasają akty powołania prezesa i wiceprezesa
  regionalnej izby obrachunkowej, która wchodzi z dniem 1 stycznia 1999 r. w
  skład innej regionalnej izby obrachunkowej.
8. Sprawę wszczętą przed dniem wejścia w życie ustawy rozpatruje izba
  dotychczas właściwa, z zastrzeżeniem ust. 9.
9. Sprawa rozpatrywana dotąd przez izbę, o której mowa w ust. 3, jest
  przejmowana przez izbę właściwą według przepisów ustawy.
10. Izby właściwe według przepisów dotychczasowych prowadzą nadal postępowania
  nadzorcze w stosunku do uchwał organów gmin w sprawie zmian budżetów gmin na
  rok 1998 oraz czynności kontrolne rozpoczęte w 1998 r.
                                    Art. 4.
Wojewodowie zapewnią regionalnym izbom obrachunkowym pomieszczenia niezbędne
do wykonywania zadań.
                                    Art. 5.
Ustawa wchodzi w życie:
   1) z dniem 1 stycznia 1999 r. w zakresie dotyczącym art. 1, 2 i 4,
   2) z dniem ogłoszenia w zakresie dotyczącym art. 3.
   
