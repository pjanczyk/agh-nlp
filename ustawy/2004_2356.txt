



Dz.U. z 2004 r. Nr 236, poz. 2356
                                                                                
                                                                                
                                                                                
                                                                                
                                   U S T A W A
                           z dnia 24 września 2004 r.
                                        
               o zmianie ustawy o komornikach sądowych i egzekucji
              oraz o zmianie ustawy - Kodeks postępowania cywilnego
                                        
                                        
                                     Art. 1.
W ustawie z dnia 29 sierpnia 1997 r. o komornikach sądowych i egzekucji (Dz.U.
Nr 133, poz. 882, z późn. zm.)[1] wprowadza się następujące zmiany:
1) w art. 2 w ust. 5 na końcu dodaje się zdanie w brzmieniu:
    "W sprawach o egzekucję świadczeń alimentacyjnych lub rent mających
     charakter alimentów informacje, o których mowa w niniejszym ustępie,
     udzielane są nieodpłatnie.";
2) art. 7 otrzymuje brzmienie:
      "Art. 7. 1. Rewir komorniczy obejmuje obszar właściwości sądu rejonowego,
             część tego obszaru lub obszar właściwości kilku sądów rejonowych.
         2. Na wniosek prezesa właściwego sądu okręgowego prezes sądu
           apelacyjnego, po zasięgnięciu opinii rady właściwej izby
           komorniczej, w drodze zarządzenia, tworzy i znosi rewiry, zmienia
           ich granice oraz wyznacza siedziby kancelarii komorniczych.
         3. Odpis zarządzenia, o którym mowa w ust. 2, prezes sądu apelacyjnego
           doręcza niezwłocznie Ministrowi Sprawiedliwości. W terminie jednego
           miesiąca od dnia doręczenia odpisu zarządzenia, Minister
           Sprawiedliwości może, po zasięgnięciu opinii Krajowej Rady
           Komorniczej, w drodze zarządzenia, uchylić zarządzenie prezesa sądu
           apelacyjnego. Krajowa Rada Komornicza przedstawia opinię w terminie
           siedmiu dni. Nienadesłanie opinii w tym terminie nie wstrzymuje
           wydania zarządzenia przez Ministra Sprawiedliwości.
         4. Krajowa Rada Komornicza przesyła Ministrowi Sprawiedliwości, w
           terminie do dnia 31 stycznia każdego roku, wykaz rewirów i siedzib
           kancelarii komorniczych według stanu na dzień 31 grudnia roku
           poprzedniego.
         5. Minister Sprawiedliwości, w terminie do dnia 31 marca każdego roku,
           ogłasza, w drodze obwieszczenia w Dzienniku Urzędowym
           Rzeczypospolitej Polskiej "Monitor Polski", wykaz rewirów i siedzib
           kancelarii komorniczych.";
3) w art. 8 ust. 1-4 otrzymują brzmienie:
   "1. Komornik działa na obszarze swojego rewiru, z zastrzeżeniem ust. 3.
   2. Komornik nie może odmówić przyjęcia wniosku o wszczęcie postępowania
     egzekucyjnego, do którego przeprowadzenia jest właściwy.
   3. Wierzyciel ma prawo wyboru komornika w granicach właściwości sądu
     apelacyjnego.
   4. Z wyłączeniem spraw o egzekucję z nieruchomości komornik może, na pisemny
     wniosek wierzyciela, prowadzić egzekucję na obszarze właściwości sądu
     apelacyjnego, jeżeli w zakresie prowadzonych przez tego komornika
     egzekucji zaległość nie przekracza sześciu miesięcy. Zaległość oblicza
     się, dzieląc liczbą spraw niezałatwionych w roku poprzednim przez średni
     miesięczny wpływ spraw w roku poprzednim; z wyłączeniem spraw o egzekucję
     świadczeń powtarzających się.";
4 art. 11 otrzymuje brzmienie:
     "Art. 11. 1. Komornika powołuje Minister Sprawiedliwości na wniosek
             zainteresowanego.
         2. Minister Sprawiedliwości informuje, w drodze obwieszczenia
           w Dzienniku Urzędowym Rzeczypospolitej Polskiej "Monitor Polski", o
           wolnym stanowisku komornika oraz wskazuje pozostający do obsadzenia
           rewir i prezesa sądu apelacyjnego, do którego, w terminie jednego
           miesiąca od daty wskazanej w obwieszczeniu, należy składać wnioski o
           powołanie.
         3. Niezwłocznie po złożeniu wniosku o powołanie na stanowisko
           komornika, prezes sądu apelacyjnego przesyła odpis wniosku wraz z
           załącznikami radzie właściwej izby komorniczej w celu wyrażenia
           opinii w terminie dwudziestu jeden dni.
         4. Po upływie terminu wyznaczonego do złożenia opinii prezes sądu
           apelacyjnego przesyła niezwłocznie Ministrowi Sprawiedliwości
           wniosek o powołanie na stanowisko komornika wraz z załącznikami oraz
           opinią, o której mowa w ust. 3. Brak opinii nie stanowi przeszkody
           do nadania wnioskowi dalszego biegu.
         5. Przed rozpatrzeniem wniosku o powołanie na stanowisko komornika
           Minister Sprawiedliwości może zwrócić się do Krajowej Rady
           Komorniczej o wyrażenie opinii w wyznaczonym terminie, nie krótszym
           niż czternaście dni. Brak opinii Rady nie wstrzymuje rozpoznania
           wniosku.
         6. W tym samym czasie zainteresowany może ubiegać się o powołanie na
           stanowisko komornika tylko w jednym rewirze komorniczym. W przypadku
           złożenia przez zainteresowanego w tym samym czasie kilku wniosków o
           powołanie w różnych rewirach, Minister Sprawiedliwości wzywa go do
           złożenia w terminie siedmiu dni oświadczenia, który wniosek popiera.
           Dalszy bieg nadaje się jedynie wnioskowi wskazanemu przez
           zainteresowanego.
         7. Minister Sprawiedliwości pozostawia bez rozpoznania wniosek o
           powołanie na stanowisko komornika złożony po terminie, o którym mowa
           w ust. 2, oraz wszystkie wnioski zainteresowanego, który w
           wyznaczonym terminie nie złożył oświadczenia, o którym mowa w ust.
           6.";
5) po art. 11dodaje się art. 11a w brzmieniu:
    "Art. 11a. 1. Minister Sprawiedliwości, po zasięgnięciu opinii Krajowej
             Rady Komorniczej, może odwołać komornika, za jego zgodą lub na
             jego wniosek, z zajmowanego rewiru i jednocześnie powołać go na
             stanowisko komornika w wolnym rewirze, jeżeli przemawiają za tym
             potrzeby prawidłowego i sprawnego prowadzenia czynności, o których
             mowa w art. 2, lub uzasadniony interes komornika.
         2. W przypadku odwołania komornika z przyczyny określonej w art. 15
           ust. 1 pkt 8 Minister Sprawiedliwości proponuje odwołanemu, z chwilą
           zaistnienia potrzeby obsadzenia wolnego rewiru, powołanie na
           stanowisko komornika tego rewiru. W razie przyjęcia propozycji
           Minister Sprawiedliwości powołuje zainteresowanego na zaproponowane
           stanowisko.
         3. W przypadkach określonych w ust. 1 i 2 nie stosuje się przepisów
           art. 11 i art. 12.";
6) art. 12 otrzymuje brzmienie:
     "Art. 12. Do wniosku o powołanie na stanowisko komornika zainteresowany
           załącza po dwa odpisy wniosku, życiorysu i dokumentów
           potwierdzających kwalifikacje, o których mowa w art. 10. Może
           przedstawiać opinie, świadectwa i zaświadczenia. Na żądanie Ministra
           Sprawiedliwości zainteresowany jest obowiązany przedstawić w
           wyznaczonym terminie, nie krótszym niż siedem dni, określone
           dokumenty wykazujące posiadanie kwalifikacji, o których mowa w art.
           10.";
7) w art. 15:
   a) w ust. 1 w pkt 7 kropkę na końcu zdania zastępuje się przecinkiem i
     dodaje się pkt 8 w brzmieniu:
     "8) nie może pełnić czynności wskutek zniesienia rewiru.",
   b) dodaje się ust. 3 w brzmieniu:
     "3. Komornik odwołany z przyczyny wymienionej w ust. 1 pkt 3, pełni swoje
       obowiązki do czasu wyznaczenia zastępcy komornika lub objęcia kancelarii
       przez nowego komornika.";
8) art. 23 otrzymuje brzmienie:
      "Art. 23. 1. Komornik jest obowiązany do naprawienia szkody wyrządzonej
             przez niezgodne z prawem działanie lub zaniechanie przy
             wykonywaniu czynności.
         2. Zastępca komornika ponosi odpowiedzialność jak komornik w zakresie
           czynności, które wykonywał.
         3. Skarb Państwa jest odpowiedzialny za szkodę solidarnie z
           komornikiem.";
9) w art. 26 dodaje się ust. 3 i 4 w brzmieniu:
   "3. W zakresie wykonywania czynności, o których mowa w art. 2, asesorowi
     komorniczemu pełniącemu funkcję zastępcy komornika przysługują prawa i
     obowiązki komornika.
   4. Przepis ust. 1 stosuje się odpowiednio w razie śmierci albo odwołania
     komornika.";
10) art. 27 otrzymuje brzmienie:
      "Art. 27. 1. Zastępcę komornika wyznacza, w drodze zarządzenia, prezes
             właściwego sądu apelacyjnego na wniosek rady właściwej izby
             komorniczej. Wniosek powinien wskazywać przyczyny uzasadniające
             wyznaczenie zastępcy i osobę kandydata.
         2. Przed wyznaczeniem zastępcy prezes sądu apelacyjnego wysłuchuje
           komornika lub zwraca się o nadesłanie wyjaśnień pisemnych w wyzna
           czonym terminie, nie krótszym niż siedem dni, chyba że nie jest to
           możliwe.
         3.  Z ważnych powodów prezes sądu apelacyjnego może, w drodze
           zarządzenia, po zasięgnięciu opinii rady właściwej izby komorniczej,
           dokonać zmiany zastępcy. Brak opinii rady w wyznaczonym terminie,
           nie krótszym niż siedem dni, nie stanowi przeszkody do wydania
           zarządzenia. Przepis ust. 2 stosuje się odpowiednio.";
11) po art. 27dodaje się art. 27a w brzmieniu:
    "Art. 27a. 1. Do zastępcy komornika wyznaczonego w razie śmierci lub
             odwołania komornika stosuje się odpowiednio art. 3a i art. 28.
         2.  Jeżeli nowo powołany komornik utworzy własną kancelarię, zastępca
           komornika przeprowadza likwidację kancelarii zastępowanego
           komornika. W terminie czternastu dni od zakończenia likwidacji,
           zastępca komornika składa prezesowi właściwego sądu apelacyjnego
           sprawozdanie z likwidacji kancelarii, przesyłając odpisy sprawoz
           dania radzie właściwej izby komorniczej.
         3. Rada izby wydaje odpis sprawozdania, o którym mowa w ust. 2,
           osobie, która zajmowała stanowisko komornika w rewirze, w którym
           przeprowadzono likwidację kancelarii, lub jej spadkobiercom, po
           okazaniu postanowienia o stwierdzeniu nabycia spadku.";
12) art. 28 otrzymuje brzmienie:
     "Art. 28. Do komornika stosuje się przepisy o podatku dochodowym od osób
           fizycznych, o ubezpieczeniach społecznych oraz o powszechnym
           ubezpieczeniu zdrowotnym, dotyczące osób prowadzących pozarolniczą
           działalność gospodarczą.";
13) w art. 33 ust. 1 otrzymuje brzmienie:
   "1. Komornik może zlecić asesorowi komorniczemu przeprowadzenie egzekucji w
     sprawach o świadczenie pieniężne nieprzewyższające kwoty
     trzydziestokrotności przeciętnego wynagrodzenia miesięcznego w gospodarce
     narodowej w roku poprzednim ogłaszanego przez Prezesa Głównego Urzędu
     Statystycznego w Dzienniku Urzędowym Rzeczypospolitej Polskiej "Monitor
     Polski", zgodnie z art. 5 ust. 7 ustawy z dnia 4 marca 1994 r. o
     zakładowym funduszu świadczeń socjalnych (Dz.U. z 1996 r. Nr 70, poz. 335,
     z późn. zm.)[2], stosowanego poczynając od drugiego kwartału roku przez
     okres pełnego roku, zwanego dalej "przeciętnym wynagrodzeniem
     miesięcznym", z wyłączeniem egzekucji z nieruchomości.";
14) w art. 39 w ust. 2 w pkt 6 kropkę na końcu zastępuje się przecinkiem i
  dodaje się pkt 7 w brzmieniu:
   "7) koszty uzyskiwania informacji niezbędnych do prowadzenia postępowania
      egzekucyjnego lub zabezpieczającego.";
15) art. 45 otrzymuje brzmienie:
     "Art. 45. 1. Po złożeniu przez wierzyciela tytułu wykonawczego wraz z
             wnioskiem o wszczęcie egzekucji komornik podejmuje czynności
             egzekucyjne, chyba że wnioskowi nie można nadać biegu z powodu
             przeszkód prawnych.
         2. Za dokonaną egzekucję świadczeń pieniężnych komornik pobiera od
           dłużnika opłatę stosunkową.
         3. Wszczęcie postępowania o dokonanie zabezpieczenia roszczenia
           pieniężnego uzależnione jest od uiszczenia przez wierzyciela opłaty
           stosunkowej w wysokości 2% wartości roszczenia, nie mniej jednak niż
           3% przeciętnego wynagrodzenia miesięcznego, i nie więcej niż
           pięciokrotność tego wynagrodzenia.
         4. Przepis ust. 3 stosuje się także do zabezpieczenia roszczeń
           pieniężnych Skarbu Państwa i jednostek samorządu terytorialnego, nie
           wyłączając egzekucji prowadzonej na polecenie sądu albo prokuratora.
         5. Od wniosku prokuratora lub sądu o zabezpieczenie na mieniu
           oskarżonego wykonania wydanego w postępowaniu karnym orzeczenia,
           skazującego na grzywnę, przepadek lub nakładającego obowiązek
           naprawienia szkody, komornik pobiera połowę opłaty określonej w ust.
           3, nie mniej jednak niż 3% przeciętnego wynagrodzenia miesięcznego.
         6. Nieuiszczenie opłaty, o której mowa w ust. 3 i 5, w terminie 7 dni
           od dnia otrzymania wezwania do zapłaty przez wierzyciela, sąd lub
           prokuratora powoduje zwrot wniosku.";
16) art. 45a otrzymuje brzmienie:
    "Art. 45a. Komornik w terminie 21 dni od dnia wpłynięcia wniosku podejmuje
            czynności egzekucyjne niezbędne dla skutecznego przeprowadzenia
            egzekucji.";
17) art. 47 otrzymuje brzmienie:
     "Art. 47. 1. W sprawach o egzekucję świadczeń powtarzających się wartość
     egzekwowanego roszczenia, stanowiącą podstawę ustalenia opłaty
             stosunkowej w dniu wszczęcia egzekucji, stanowi suma świadczeń za
             jeden rok oraz suma świadczeń zaległych.
         2.  Jeżeli przedmiotem egzekucji są świadczenia za okres krótszy niż
           rok, wartość egzekwowanego roszczenia, o którym mowa w ust. 1,
           stanowi suma świadczeń za cały czas ich trwania.";
18) po art. 47 dodaje się art. 47a w brzmieniu:
    "Art. 47a. 1. Jeżeli prowadzona jest egzekucja alimentów zasądzonych w
             stosunku ułamkowym lub procentowym i nie można ustalić wartości
             egzekwowanego roszczenia w sposób określony w art. 47, wartość
             tego roszczenia należy ustalić tymczasowo na podstawie dolnej
             granicy świadczenia określonego w tytule wykonawczym, a w razie
             braku oznaczenia dolnej granicy, na podstawie pierwszej potrąconej
             raty.
         2. Ostateczną wartość roszczenia, o którym mowa w ust. 1, ustala się
           po upływie każdego roku od dnia potrącenia pierwszej raty.";
19) art. 49 otrzymuje brzmienie:
      "Art. 49. 1. Cała opłata stosunkowa wynosi 15% wartości egzekwowanego
             świadczenia, jednak nie może być niższa niż 1/10 i wyższa niż
             trzydziestokrotna wysokość przeciętnego wynagrodzenia
             miesięcznego. Opłatę ustala się w wysokości odpowiedniej do
             poniesionych przez komornika wydatków, nakładu jego pracy oraz
             wartości wyegzekwowanej części świadczenia zgłoszonego do
             egzekucji. Opłatę tę komornik pobiera również w wypadku umorzenia
             postępowania na wniosek wierzyciela oraz na podstawie art. 823
             ustawy z dnia 17 listopada 1964 r. - Kodeks postępowania cywilnego
             (Dz.U. Nr 43, poz. 296, z późn. zm.)[3]. W tym celu komornik wydaje
             postanowienie, w którym wzywa dłużnika do uiszczenia należności z
             tytułu opłat w terminie 14 dni od dnia doręczenia postanowienia.
             Postanowienie po uprawomocnieniu podlega wykonaniu w drodze
             egzekucji bez zaopatrywania w klauzulę wykonalności. Podstawą
             ustalenia wysokości opłaty są egzekwowane należności według stanu
             na dzień wyegzekwowania lub umorzenia postępowania egzekucyjnego.
         2. W wypadkach szczególnie uzasadnionych sąd może zmniejszyć wysokość
           opłaty, o której mowa w ust. 1.";
20) po art. 49 dodaje się art. 49a w brzmieniu:
     "Art. 49a. Wszczęcie egzekucji i postępowania o zabezpieczenie świadczeń
             niepieniężnych uzależnione jest od uiszczenia przez wierzyciela
             opłaty stałej.";
21) użyte w art. 50, art. 51 ust. 1, art. 53, art. 54, art. 55, art. 56 i art.
  58 wyrazy "pro-gnozowanego przeciętnego wynagrodzenia" zastępuje się wyrazami
  "przeciętnego wynagrodzenia miesięcznego";
22) art. 57 otrzymuje brzmienie:
     "Art. 57. Za wszystkie czynności z udziałem Policji, Żandarmerii
           Wojskowej, wojskowych organów porządkowych, Straży Granicznej i
           Agencji Bezpieczeństwa Wewnętrznego pobiera się opłatę stałą w
           wysokości 25% przeciętnego wynagrodzenia miesięcznego.";
23) po art. 58 dodaje się art. 58a w brzmieniu:
       "Art. 58a. Nieuiszczenie opłaty, o której mowa w art. 49a, w terminie 7
              dni od dnia otrzymania przez wierzyciela wezwania do zapłaty,
              powoduje zwrot wniosku lub odmowę dokonania czynności.";
24) w art. 59:
   a) ust. 1 otrzymuje brzmienie:
      "1. Opłatę stosunkową komornik ściąga od dłużnika, obliczając ją
        proporcjonalnie do wyegzekwowanych kwot.",
   b) uchyla się ust. 4;
25) art. 60 otrzymuje brzmienie:
    "Art. 60. Minister Sprawiedliwości, po zasięgnięciu opinii Krajowej Rady
           Komorniczej, określa, w drodze rozporządzenia, wysokość opłat za
           czynności komorników niebędące czynnościami egzekucyjnymi, biorąc
           pod uwagę pracochłonność czynności oraz jako podstawę opłat
           przeciętne wynagrodzenie miesięczne.";
26) art. 63 otrzymuje brzmienie:
      "Art. 63. 1. Z zastrzeżeniem odmiennej umowy zawartej między komornikiem
             i zastępcą komornika, o którym mowa w art. 26, zastępca komornika
             pobiera 25% dochodu zastępowanego komornika w pierwszym miesiącu
             sprawowania zastępstwa, a w następnych miesiącach - 50% tego
             dochodu.
         2. Jeżeli przyczyną zastępstwa jest zawieszenie komornika w
           czynnościach na podstawie art. 78, zastępcy komornika należy się do
           czasu prawomocnego zakończenia postępowania dyscyplinarnego dochód
           określony w ust. 1, nie dłużej jednak niż przez okres jednego roku.
           Po upływie jednego roku od zawieszenia zastępca komornika pobiera
           100 % dochodu zastępowanego komornika.
         3.  Zastępcy komornika ustanowionemu w związku z odwołaniem albo
           śmiercią komornika należy się, z zastrzeżeniem ust. 5, cały dochód.
         4. Dochodem komornika, o którym mowa w ust. 1, 2 i 3, są pobrane i
           ściągnięte w danym miesiącu opłaty egzekucyjne oraz zwrot wydatków
           gotówkowych za przejazdy, określone w art. 39 ust. 2 pkt 3,
           pomniejszone o koszty działalności egzekucyjnej komornika i sumy
           określone w niniejszym artykule.
         5. Komornikowi odwołanemu oraz spadkobiercom zmarłego komornika należą
           się opłaty prawomocnie ustalone przed odwołaniem lub śmiercią.";
27 w art. 64 ust. 2 i ust. 3 otrzymują brzmienie:
   "2. Nadzór nad działalnością komorników sprawuje Minister Sprawiedliwości
     przez prezesów sądów okręgowych, sędziów-wizytatorów, a w zakresie
     kontroli finansowej – przez osoby upoważnione.
   3. Minister Sprawiedliwości lub, z jego upoważnienia, prezes sądu okręgowego
     może zlecić sędziemu – wizytatorowi, a w zakresie kontroli finansowej –
     osobie upoważnionej, przeprowadzenie wizytacji w określonej kancelarii.";
28) w art. 67 dodaje się ust. 4 w brzmieniu:
   "4. Rada izby komorniczej przekazuje prezesowi właściwego sądu okręgowego
     odpisy protokołów wizytacji, wniosków i poleceń powizytacyjnych, o których
     mowa w ust. 1.";
29) w art. 71 w pkt 4 kropkę zastępuje się przecinkiem i dodaje się pkt 5 i pkt
  6 w brzmieniu:
     "5) podejmowanie czynności z rażącą zwłoką,
     6) naruszenie właściwości określonej w art. 8.";
30) w art. 74 dotychczasową treść oznacza się jako ust. 1 i dodaje się ust. 2-4
  w brzmieniu:
   "2. Wniosek o wszczęcie postępowania dyscyplinarnego złożony przez Ministra
     Sprawiedliwości wszczyna postępowanie dyscyplinarne.
   3. Minister Sprawiedliwości, składając wniosek o wszczęcie postępowania
     dyscyplinarnego, może zawiesić komornika w czynnościach.
   4. Na postanowienie Ministra Sprawiedliwości o zawieszeniu komornika w
     czynnościach przysługuje zażalenie do sądu okręgowego - sądu pracy i
     ubezpieczeń społecznych w terminie siedmiu dni od dnia doręczenia
     postanowienia. Przepisy art. 78 ust. 3-5 stosuje się odpowiednio.";
31) w art. 93 w ust. 1:
   a) pkt 1 otrzymuje brzmienie:
      "1) wyrażanie opinii w sprawie tworzenia i znoszenia rewirów
         komorniczych, zmiany ich granic oraz wyznaczania siedzib kancelarii
         komorniczych,",
   b) uchyla się pkt 3.
                                     Art. 2.
W ustawie z dnia 17 listopada 1964 r. - Kodeks postępowania cywilnego (Dz.U. Nr
43, poz. 296, z późn. zm.)[3] w art. 844 dodaje się § 3 w brzmieniu:
  "§ 3. Komornik wybrany przez wierzyciela oraz komornik, o którym mowa w § 2,
      po dokonaniu zajęcia ruchomości zawiadamia o zajęciu komornika
      działającego przy sądzie rejonowym, w którego okręgu znajdują się
      ruchomości, w chwili zajęcia, przesyłając odpis protokołu zajęcia
      ruchomości.".
   
                                     Art. 3.
Wobec komorników, o których mowa w art. 99 ust. 1 ustawy wymienionej w art. 1,
którzy w dniu powołania na stanowisko komornika ukończyli 35 lat, w przypadkach
określonych w art. 11a ust. 1 i 2 ustawy, o której mowa w art. 1, w brzmieniu
nadanym niniejszą ustawą, nie stosuje się art. 10 ust. 1 pkt 3 i 4 ustawy, o
której mowa w art. 1.
                                     Art. 4.
1. W sprawach egzekucyjnych oraz w sprawach o dokonanie zabezpieczenia,
  wszczętych przed dniem wejścia w życie ustawy, stosuje się przepisy
  dotychczasowe.
2. Rewiry komornicze istniejące w dniu wejścia w życie ustawy są rewirami
  komorniczymi w rozumieniu art. 7 ustawy wymienionej w art. 1 w brzmieniu
  nadanym niniejszą ustawą.
                                     Art. 5.
Ustawa wchodzi w życie po upływie 14 dni od dnia ogłoszenia.
_______________________________
[1]  Zmiany ustawy zostały opublikowane w Dz.U. z 1999 r. Nr 110, poz. 1255 
z 2000 r. Nr 48, poz. 554, z 2001 r. Nr 98, poz. 1069 i 1070 i Nr 130, poz. 1452,
 z 2003 r. Nr 41, poz. 361 i Nr 124, poz.1152 oraz z 2004 r. Nr 173, poz. 1808.
[2]   Zmiany wymienionej ustawy zostały ogłoszone w Dz.U. z 1996 r. Nr 118,  poz.
561,  Nr  139,  poz. 647, Nr 147, poz. 686, z 1997 r. Nr 82, poz. 518,  Nr  121,
poz.  770, z 1998 r. Nr 75, poz. 486 i Nr 113, poz. 717, z 2002 r. Nr 135,  poz.
1146 oraz z 2003 r. Nr 213, poz. 2081.
[3] Zmiany wymienionej ustawy zostały ogłoszone w Dz.U z 1965 r. Nr 15. poz. 113,
z  1974  r. Nr 27, poz. 157, Nr 39, poz. 231, z 1975 r. Nr 45, poz. 234, z  1982
r.  Nr  11, poz. 82, Nr 30, poz. 210, z 1983 r. Nr 5, poz. 33, z 1984 r. Nr  45,
poz.  241 i 242, z 1985 r. Nr 20, poz. 86, z 1987 r. Nr 21, poz. 123, z 1988  r.
Nr  41,  poz. 324, z 1989 r. Nr 4, poz. 21, Nr 33, poz. 175, z 1990  r.  Nr  14,
poz.  88, Nr 34, poz. 198, Nr 53, poz. 306, Nr 55, poz. 318, Nr 79, poz. 464,  z
1991  r. Nr 7, poz. 24, Nr 22, poz. 92, Nr 115, poz. 496, z 1993 r. Nr 12,  poz.
53,  z  1994 r. Nr 105, poz. 509, z 1995 r. Nr 83, poz. 417, z 1996  r.  Nr  24,
poz.  110, Nr 43, poz. 189, Nr 73, poz. 350, Nr 149, poz. 703, z 1997 r. Nr  43,
poz.  270, Nr 54, poz. 348, Nr 75, poz. 471, Nr 102, poz. 643, Nr 117, poz. 752,
Nr  121,  poz. 769 i 770, Nr 133, poz. 882, Nr 139, poz. 934, Nr 140, poz.  940,
Nr  141,  poz. 944, z 1998 r. Nr 106, poz. 668, Nr 117, poz. 757, z 1999  r.  Nr
52,  poz.  532, z 2000 r. Nr 22, poz. 269 i 271, Nr 48, poz. 552 i 554,  Nr  55,
poz.  665, Nr 73, poz. 852, Nr 94, poz. 1037, Nr 114, poz. 1191 i poz. 1193,  Nr
122,  poz. 1314, 1319 i 1322, z 2001 r. Nr 4, poz. 27, Nr 49, poz. 508,  Nr  63,
poz.  635, Nr 98, poz. 1069, 1070 i 1071, Nr 123, poz. 1353, Nr 125, poz.  1368,
Nr  138, poz. 1546, z 2002 r. Nr 25, poz. 253, Nr 26, poz. 265, Nr 74, poz. 676,
Nr  84,  poz.  764, Nr 126, poz. 1069 i 1070, Nr 129, poz. 1102,  Nr  153,  poz.
1271,  Nr 219, poz. 1849, Nr 240, poz. 2058, z 2003 r. Nr 41, poz. 360,  Nr  42,
poz.  363,  Nr 60, poz. 535, Nr 109, poz. 1035, Nr 119, poz. 1121, Nr 130,  poz.
1188,  Nr 139, poz. 1323, Nr 199, poz. 1939 i Nr 228, poz. 2255 oraz z  2004  r.
Nr  9,  poz. 75, Nr 11, poz. 101, Nr 68, poz. 623, Nr 91, poz. 871, Nr 93,  poz.
891,  Nr  121,  poz. 1264, Nr 162, poz. 1691, Nr 169, poz. 1783 i Nr  172,  poz.
1804.
