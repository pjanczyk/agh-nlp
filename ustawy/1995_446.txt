



                                    
Dz.U. z 1995 r. Nr 90, poz. 446
                                    
                                   
 
                                USTAWA
                        z dnia 12 lipca 1995 r.
                                    
                      o ochronie roślin uprawnych
                                    
                                    
                                    
                               Rozdział 1
                            Przepisy ogólne
                                    
                                Art. 1.
Ustawa reguluje zagadnienia z zakresu:
    1) ochrony roślin uprawnych przed organizmami szkodliwymi,
    2) zapobiegania przenikaniu organizmów szkodliwych przez granicę państwową,
    3) zapobiegania zagrożeniom dla zdrowia ludzi, zwierząt oraz skażeniu środowiska,
      które może powstać w wyniku obrotu i stosowania 
      środków ochrony roślin.
    
                                Art. 2.
Użyte w ustawie określenia oznaczają:
    1) organizmy szkodliwe - zwierzęta, rośliny, grzyby, bakterie, wirusy, wiroidy
      oraz inne mikroorganizmy, które mogą spowodować szkody w 
      roślinach uprawnych, w tym leśnych, i produktach roślinnych,
    2) świadectwo fitosanitarne - dokument dotyczący stanu zdrowotności 
      roślin, produktów roślinnych i przedmiotów, wystawiony przez urzędową
      organizację ochrony roślin państwa, z którego są one wywożone,
    3) inne wymagania fitosanitarne - środki zapobiegawcze ograniczające 
      potencjalną możliwość przywozu zainfekowanych organizmami szkodliwymi
      roślin, produktów roślinnych i przedmiotów,
    4) rośliny - rośliny żywe lub ich części przeznaczone do uprawy i rozmnażania,
    5) produkty roślinne - nieprzetworzony, niewyjałowiony lub wysuszony 
      albo rozdrobniony materiał pochodzenia roślinnego oraz części roślin 
      nie przeznaczone do dalszej uprawy i rozmnażania,
    6) przedmioty - rzeczy nie będące roślinami i produktami roślinnymi, w 
      których mogą występować organizmy szkodliwe,
    7) środki ochrony roślin - substancje lub mieszaniny substancji oraz żywe 
      organizmy, przeznaczone do:
       a) ochrony roślin uprawnych przed organizmami szkodliwymi,
       b) niszczenia niepożądanych roślin,
       c) regulowania wzrostu, rozwoju i innych procesów biologicznych w 
         roślinach uprawnych, z wyjątkiem służących wyłącznie do nawożenia,
       d) poprawy właściwości lub skuteczności substancji lub mieszanin 
         substancji przeznaczonych dla celów, o których mowa w lit. a), b) 
         i c),
    8) substancja biologicznie czynna - aktywna część środka ochrony roślin 
      zwalczająca organizmy szkodliwe lub wywołująca działania wymienione
      w pkt 7 lit. b), c) i d),
    9) karencja - okres, który powinien upłynąć między ostatnim dopuszczalnym
      terminem stosowania środka ochrony roślin a zbiorem rośliny 
      uprawnej,
   10) prewencja - okres, w ciągu którego ludzie i zwierzęta nie powinni stykać
      się z roślinami, na których stosowano środki ochrony roślin, oraz 
      przebywać wśród roślin i w obiektach, w których stosowano te środki,
   11) kontrola fitosanitarna - czynności mające na celu stwierdzenie, czy rośliny,
      produkty roślinne, przedmioty i środki transportu służące do ich 
      przywożenia, wywożenia i przewożenia oraz miejsca ich przechowywania
      i przeładunku nie zawierają organizmów szkodliwych,
   12) przywóz, wywóz i przewóz roślin, produktów roślinnych oraz przedmiotów
      - przywóz z zagranicy, wywóz za granicę i przewóz tranzytem 
      przez terytorium Rzeczypospolitej Polskiej, roślin, produktów roślinnych
      oraz przedmiotów, niezależnie od sposobu przemieszczania ich 
      przez granicę,
   13) partia roślin, produktów roślinnych i przedmiotów - ilość roślin, produktów
      roślinnych jednego gatunku lub przedmiotów pochodząca od 
      jednego nadawcy, przewożona tym samym środkiem transportu do jednego
      odbiorcy,
   14) konfekcjonowanie środków ochrony roślin - przepakowywanie ich z 
      większych do mniejszych opakowań,
   15) posiadacze - osoby fizyczne i prawne lub jednostki organizacyjne nie 
      posiadające osobowości prawnej, które są posiadaczami gruntów, roślin
      uprawnych, produktów roślinnych i przedmiotów, z wyłączeniem 
      gruntów leśnych,
   16) wojewódzki inspektor - organ Państwowej Inspekcji Ochrony Roślin 
      stopnia wojewódzkiego.
   
                               Rozdział 2
         Ochrona roślin uprawnych przed organizmami szkodliwymi
                                    
                                Art. 3.
 1. Organizmy szkodliwe, określone przez Ministra Rolnictwa i Gospodarki 
   Żywnościowej, podlegają obowiązkowi zwalczania.
 2. W razie pojawienia się organizmów szkodliwych, o których mowa w ust. 1, 
   posiadacze są obowiązani do:
    1) zawiadamiania właściwego miejscowo wojewódzkiego inspektora lub 
      organu gminy o ich wystąpieniu albo podejrzeniu wystąpienia,
    2) zwalczania ich na własny koszt oraz zapobiegania ich szerzeniu się, w 
      szczególności przez:
       a) nieuprawianie określonych gatunków lub odmian roślin uprawnych,
         zaniechanie ich obrotu bądź uzależnienie ich uprawy lub 
         obrotu od spełnienia określonych warunków,
       b) zniszczenie, przerobienie, oczyszczenie lub odkażenie roślin, produktów
         roślinnych i przedmiotów, 
       c) oczyszczenie lub odkażenie przedmiotów, w których znajdują się 
         lub mogą znajdować się organizmy szkodliwe, 
       d) odkażenie gleby i podłoży, 
       e) ograniczenie lub zaniechanie przywożenia i wywożenia roślin i 
         produktów roślinnych albo uzależnienie ich przywożenia i wywożenia
         od spełnienia określonych warunków.
 3. Szczegółowe obowiązki, o których mowa w ust. 2 pkt 2, wojewódzki inspektor
   określa w drodze decyzji.
 4. Wojewoda, na wniosek wojewódzkiego inspektora, może, w drodze rozporządzenia
   wprowadzić na obszarze województwa lub jego części obowiązek 
   zwalczania organizmów szkodliwych innych niż określone przez Ministra 
   Rolnictwa i Gospodarki Żywnościowej. Przepis ust. 3 stosuje się odpowiednio.
 
                                Art. 4.
 1. W razie szczególnego zagrożenia roślin uprawnych przez organizmy szkodliwe,
   które mogą spowodować znaczne lub całkowite zniszczenie roślin, 
   oraz w razie konieczności zastosowania zabiegów wynikających z zobowiązań
   międzynarodowych, wojewódzki inspektor może, w drodze decyzji, nakazać
   zwalczanie organizmów szkodliwych przez posiadaczy lub wyznaczone
   jednostki organizacyjne, całkowicie lub częściowo na koszt Skarbu Państwa,
   a posiadacze są obowiązani umożliwić wykonanie tych zabiegów.
 2. Posiadaczom, którzy stosując się do decyzji wojewódzkiego inspektora doznali
   szkody, przysługuje odszkodowanie od Skarbu Państwa za rzeczywistą
   szkodę, w wysokości ustalonej w drodze decyzji przez ten organ.
 
                                Art. 5.
 1. Organ gminy, który otrzymał zawiadomienie o wystąpieniu lub podejrzeniu 
   wystąpienia organizmu szkodliwego, podlegającego zwalczaniu, przekazuje 
   je niezwłocznie właściwemu miejscowo wojewódzkiemu inspektorowi, który
   prowadzi ewidencję występowania tych organizmów.
 2. Wojewódzki inspektor sprawdza informacje zawarte w zawiadomieniu i w 
   razie ich potwierdzenia ustala zasięg występowania organizmów szkodliwych,
   ilość lub wielkość partii porażonych roślin, produktów roślinnych i 
   przedmiotów oraz zawiadamia o tym ich posiadaczy.
 
                                Art. 6.
Minister Rolnictwa i Gospodarki Żywnościowej, w porozumieniu z Ministrem 
Ochrony Środowiska, Zasobów Naturalnych i Leśnictwa, określi, w drodze 
rozporządzenia, wykaz organizmów szkodliwych podlegających obowiązkowi 
zwalczania.
                               Rozdział 3
  Przywóz, wywóz i przewóz roślin, produktów roślinnych i przedmiotów
                                    
                                Art. 7.
 1. Przywożone rośliny, produkty roślinne, przedmioty oraz środki ich transportu
   powinny być wolne od organizmów szkodliwych określonych przez Ministra
   Rolnictwa i Gospodarki Żywnościowej, a ponadto powinny spełniać 
   inne wymagania fitosanitarne.
 2. Przepis ust. 1 stosuje się odpowiednio do roślin, produktów roślinnych i 
   przedmiotów przewożonych w nieszczelnych lub nie zaplombowanych 
   opakowaniach oraz w razie przeładowywania ich na terenie kraju.
 
                                Art. 8.
 1. Ze względów fitosanitarnych zabrania się przywozu określonych przez Ministra
   Rolnictwa i Gospodarki Żywnościowej roślin, produktów roślinnych 
   i przedmiotów oraz organizmów szkodliwych.
 2. Minister Rolnictwa i Gospodarki Żywnościowej może zezwolić na przywóz 
   roślin, produktów roślinnych, przedmiotów oraz organizmów szkodliwych, 
   których przywóz jest zabroniony, jeżeli są one przeznaczone dla celów 
   naukowo-badawczych.
 
                                Art. 9.
 1. Każda partia roślin, produktów roślinnych oraz przedmiotów, przywożona, 
   wywożona oraz przewożona, powinna być zaopatrzona w świadectwo fitosanitarne,
   chyba że przepisy państwa, do którego rośliny i produkty roślinne
   oraz przedmioty są wywożone, świadectwa takiego nie wymagają.
 2. Przepis ust. 1 nie dotyczy przywożonych roślin, produktów roślinnych i 
   przedmiotów, określonych przez Ministra Rolnictwa i Gospodarki Żywnościowej.
 3. Świadectwo fitosanitarne dla wywożonych roślin, produktów roślinnych 
   oraz przedmiotów wystawiają właściwi terenowo wojewódzcy inspektorzy; 
   odpowiedni w tej sprawie wniosek powinien być złożony co najmniej na 
   pięć dni przed planowanym wywozem; w razie późniejszego złożenia 
   wniosku, wojewódzki inspektor może odmówić wydania świadectwa fitosanitarnego.
 4. Świadectwo fitosanitarne, o którym mowa w ust. 3, powinno być wystawione
   zgodnie z wymaganiami fitosanitarnymi określonymi w przepisach państwa,
   do którego rośliny i produkty roślinne oraz przedmioty są wywożone.
 5. Wywożone rośliny, produkty roślinne oraz przedmioty powinny być badane 
   w miejscu ich pochodzenia; dopuszcza się badanie roślin, produktów roślinnych
   oraz przedmiotów poza miejscem ich pochodzenia, w razie gdy 
   osoba dokonująca wywozu przedstawi wojewódzkiemu inspektorowi dowody
   wskazujące na miejsce ich pochodzenia.
 
                                Art. 10.
 1. Granicznej kontroli fitosanitarnej podlegają przywożone i przewożone rośliny,
   produkty roślinne i przedmioty, wraz ze środkami ich transportu, 
   chyba że są przewożone w szczelnych, zaplombowanych opakowaniach lub 
   środkach transportu i nie będą przeładowywane na terenie kraju.
 2. W razie konieczności przeładowywania przewożonych roślin i produktów 
   roślinnych, przewoźnik jest obowiązany niezwłocznie zawiadomić wojewódzkiego
   inspektora, na którego terenie działania ma nastąpić przeładunek.
 3. Przepis ust. 1 nie dotyczy roślin, produktów roślinnych i przedmiotów 
   określonych przez Ministra Rolnictwa i Gospodarki Żywnościowej.
 4. Graniczną kontrolę fitosanitarną przeprowadza się w określonych przez 
   Ministra Rolnictwa i Gospodarki Żywnościowej miejscach odpraw celnych.
 5. W szczególnie uzasadnionych wypadkach graniczna kontrola fitosanitarna 
   może być, za zgodą Głównego Inspektora, przeprowadzona w innych miejscach
   niż określonych zgodnie z ust. 4.
 
                                Art. 11.
 1. Graniczna kontrola fitosanitarna odbywa się równocześnie z odprawą celną;
   urzędy celne mogą dokonać odprawy celnej roślin, produktów roślinnych
   i przedmiotów lub przekazać je do odprawy celnej innym urzędom 
   celnym, po uprzednim przeprowadzeniu granicznej kontroli fitosanitarnej. 
 2. Urzędy celne są obowiązane niezwłocznie zawiadomić właściwy organ 
   przeprowadzający graniczną kontrolę fitosanitarną o przywozie roślin, 
   produktów roślinnych oraz przedmiotów.
 3. Zainteresowani posiadacze obowiązani są do współdziałania z wojewódzkim
   inspektorem w zakresie wykonywania granicznej kontroli fitosanitarnej.
 
                                Art. 12.
 1. W zależności od wyników granicznej kontroli fitosanitarnej, inspektor wojewódzki
   zezwala na przywóz lub przewóz albo zakazuje przywozu lub 
   przewozu roślin, produktów roślinnych oraz przedmiotów lub na koszt posiadacza
   nakazuje:
    1) zatrzymanie roślin, produktów roślinnych i przedmiotów w celu przeprowadzenia
      obserwacji i badań wykluczających występowanie określonych
      organizmów szkodliwych lub
    2) wysadzenie roślin przeznaczonych do sadzenia w miejscu uzgodnionym 
      z posiadaczem, w celu prowadzenia obserwacji i badań wykluczających 
      porażenie ich organizmami szkodliwymi, lub
    3) odkażanie roślin, produktów roślinnych, przedmiotów, a także miejsc 
      składowania i przeładunku, lub określa inny sposób postępowania w 
      celu likwidacji organizmów szkodliwych, lub
    4) zniszczenie roślin, produktów roślinnych oraz przedmiotów.
 2. Postępowanie, o którym mowa w ust. 1, może być również zastosowane:
    1) gdy stan zepsucia roślin i produktów roślinnych nie pozwala na przeprowadzenie
      kontroli fitosanitarnej lub
    2) w razie ujawnienia organizmów szkodliwych, których przywóz nie jest 
      zabroniony, gdy zachodzi uzasadnione podejrzenie, że mogą one spowodować
      znaczne szkody.
 3. W razie stwierdzenia, że partia przywożonych roślin, produktów roślinnych 
   i przedmiotów nie jest zaopatrzona w świadectwo fitosanitarne lub gdy 
   świadectwo nie spełnia obowiązujących wymogów, wojewódzki inspektor, 
   w drodze decyzji, może:
    1) zakazać przywozu roślin i produktów roślinnych oraz przedmiotów lub
    2) na koszt posiadacza zatrzymać rośliny, produkty roślinne oraz przedmioty
      w miejscu odprawy celnej w celu ustalenia, w drodze badań laboratoryjnych,
      stanu ich zdrowotności oraz wydania stosownego zaświadczenia.
 4. Decyzje, o których mowa w ust. 1-3, podlegają natychmiastowemu wykonaniu.
 
                                Art. 13.
 1. Minister Rolnictwa i Gospodarki Żywnościowej w porozumieniu z Ministrem
   Ochrony Środowiska, Zasobów Naturalnych i Leśnictwa określi, w 
   drodze rozporządzenia:
    1) wykaz roślin, produktów roślinnych i przedmiotów oraz organizmów 
      szkodliwych, których przywóz jest zabroniony,
    2) wzory świadectw fitosanitarnych i terminy ich wystawiania,
    3) rośliny, produkty roślinne i przedmioty, które mogą być przywożone 
      bez świadectwa fitosanitarnego i nie podlegają granicznej kontroli fitosanitarnej,
      o których mowa w art. 9 ust. 2,
    4) inne wymagania fitosanitarne dla przywożonych roślin, produktów roślinnych
      i przedmiotów oraz które z tych wymagań powinny być potwierdzone
      w świadectwie fitosanitarnym.
 2. Minister Rolnictwa i Gospodarki Żywnościowej w porozumieniu z Ministrami
   Współpracy Gospodarczej z Zagranicą oraz Spraw Wewnętrznych 
   określi, w drodze rozporządzenia, miejsca odpraw celnych, w których 
   przeprowadza się graniczną kontrolę fitosanitarną.
 
                               Rozdział 4
               Obrót i stosowanie środków ochrony roślin
                                    
                                Art. 14.
 1. Do obrotu i stosowania mogą być dopuszczone tylko te środki ochrony roślin,
   które przy prawidłowym stosowaniu, zgodnie z ich przeznaczeniem, 
   nie stanowią zagrożenia dla zdrowia ludzi, zwierząt oraz środowiska.
 2. Dopuszczenie środków ochrony roślin do obrotu i stosowania wymaga zezwolenia
   Ministra Rolnictwa i Gospodarki Żywnościowej.
 3. Materiał siewny zawierający środki ochrony roślin dopuszcza się do obrotu 
   i stosowania tylko wtedy, jeżeli na te środki zostało wydane zezwolenie na 
   dopuszczenie do obrotu i stosowania.
 
                                Art. 15.
 1. Wniosek o wydanie zezwolenia na dopuszczenie środka ochrony roślin do 
   obrotu i stosowania składa jego producent.
 2. Zezwolenie wydaje się po uzyskaniu pozytywnych wyników badań, stwierdzających,
   że środek ochrony roślin jest przydatny do zastosowania zgodnie
   z przeznaczeniem, oraz pozytywnych opinii, że:
    1) środek ochrony roślin, przy prawidłowym stosowaniu, nie wykazuje 
      bezpośredniego lub pośredniego, szkodliwego działania dla zdrowia 
      ludzi i zwierząt oraz środowiska,
    2) substancja biologicznie czynna jest odpowiedniej jakości.
 3. Przepis ust. 2 nie dotyczy organizmów żywych.
 4. Na potrzeby badań i opinii, o których mowa w ust. 2, producent środka 
   ochrony roślin jest obowiązany dostarczyć szczegółową dokumentację tego 
   środka.
 5. Badania i opiniowanie, o których mowa w ust. 2, prowadzi się na koszt 
   producenta środka.
 6. W uzasadnionych wypadkach Minister Rolnictwa i Gospodarki Żywnościowej,
   w porozumieniu z Ministrem Finansów, może wyrazić zgodę na finansowanie
   badań, o których mowa w ust. 2, na koszt Skarbu Państwa.
 
                                Art. 16.
 1. Zezwolenie na dopuszczenie środka ochrony roślin do obrotu i stosowania, 
   z zastrzeżeniem ust. 2, powinno określać w szczególności:
    1) nazwę środka ochrony roślin i jego producenta,
    2) zawartość substancji biologicznie czynnych, z określeniem ich nazw 
      chemicznych i zwyczajowych oraz ich producenta,
    3) wymagania jakościowe środka ochrony roślin,
    4) klasę toksyczności dla ludzi, pszczół i ryb,
    5) treść etykiety-instrukcji stosowania w języku polskim.
 2. Zezwolenie na dopuszczenie do obrotu i stosowania organizmów żywych 
   powinno określać w szczególności:
    1) nazwę i charakterystykę organizmu żywego,
    2) organizmy szkodliwe, przeciw którym organizm ten będzie stosowany,
    3) treść etykiety-instrukcji stosowania w języku polskim.
 
                                Art. 17.
 1. Zezwolenie na dopuszczenie środka ochrony roślin do obrotu i stosowania 
   wydaje się na okres 10 lat.
 2. Minister Rolnictwa i Gospodarki Żywnościowej, po zasięgnięciu opinii Ministra
   Zdrowia i Opieki Społecznej oraz Ministra Ochrony Środowiska, 
   Zasobów Naturalnych i Leśnictwa, w szczególnie uzasadnionych wypadkach,
   może jednorazowo zezwolić na dopuszczenie do obrotu i stosowania,
   na określonych warunkach, określonego środka ochrony roślin i w 
   określonej ilości, bez uprzedniego przeprowadzenia badań, o których mowa
   w art. 15 ust. 2.
 
                                Art. 18.
Zezwolenie na dopuszczenie środka ochrony roślin do obrotu i stosowania 
podlega cofnięciu w razie nieprzestrzegania zawartych w nim warunków, stwierdzenia
nieprzydatności środka ochrony roślin do zastosowania zgodnie z jego 
przeznaczeniem lub ujawnienia nieznanych dotychczas okoliczności dotyczących
szkodliwego działania środka ochrony roślin dla zdrowia ludzi i zwierząt 
oraz środowiska.
                                Art. 19.
Środki ochrony roślin, znajdujące się w obrocie w dniu upływu ważności zezwolenia
na dopuszczenie ich do obrotu i stosowania, powinny być wycofane z 
obrotu.
 
                                Art. 20.
 1. Środki ochrony roślin, z wyjątkiem organizmów żywych, dopuszczone do 
   obrotu i stosowania zalicza, się według zasad określonych przez Ministra 
   Rolnictwa i Gospodarki Żywnościowej, do następujących klas toksyczności:
    1) dla ludzi:
       a) I - bardzo toksyczne,
       b) II - toksyczne,
       c) III - szkodliwe,
       d) IV - mało szkodliwe,
    2) dla pszczół i ryb:
       a) I - toksyczne,
       b) II - szkodliwe,
       c) III - mało szkodliwe,
       d) IV - praktycznie nieszkodliwe.
 2. Zaliczanie do klas toksyczności dla pszczół nie dotyczy środków ochrony 
   roślin, których zakres i sposób stosowania wyklucza możliwość styczności 
   środka z pszczołami.
 
                                Art. 21.
 1. W obrocie mogą znajdować się środki ochrony roślin wyłącznie w oryginalnych,
   szczelnie zamkniętych opakowaniach.
 2. Na każdym opakowaniu środka ochrony roślin należy zamieścić etykietę-instrukcję
   stosowania wykonaną czytelnym i trwałym pismem oraz datę 
   produkcji i okres ważności środka ochrony roślin.
 3. Termin ważności środka ochrony roślin może być, na wniosek jego posiadacza,
   przedłużony przez jednostkę organizacyjną upoważnioną przez Ministra
   Rolnictwa i Gospodarki Żywnościowej, po przeprowadzeniu badań 
   stwierdzających przydatność danego środka ochrony roślin do zastosowania
   zgodnie z przeznaczeniem; koszty badania ponosi zainteresowany posiadacz.
 4. Na opakowaniach wprowadzonego do obrotu materiału siewnego zawierającego
   środek ochrony roślin powinna być zamieszczona nazwa tego środka,
   nazwa jego substancji biologicznie czynnej i jego klasa toksyczności dla 
   ludzi oraz data zaprawienia nasion.
 
                                Art. 22.
 1. Z zagranicy mogą być sprowadzane tylko środki ochrony roślin dopuszczone
   do obrotu i stosowania, których okres ważności w dniu przywozu wynosi
   co najmniej 18 miesięcy, w szczelnych opakowaniach i z etykietami-instrukcjami
   stosowania w języku polskim, spełniającymi wymagania określone
   w art. 21 ust. 2.
 2. Przepisu ust. 1 nie stosuje się do próbek środków ochrony roślin przeznaczonych
   do celów naukowo-badawczych.
 
                                Art. 23.
 1. Prowadzenie konfekcjonowania i obrotu środkami ochrony roślin wymaga 
   uzyskania koncesji.
 2. Konfekcjonowanie środków ochrony roślin może odbywać się tylko za zgodą
   producenta środka i po uzgodnieniu z nim rodzaju opakowań.
 3. Czynności związane z konfekcjonowaniem i obrotem środkami ochrony roślin
   mogą wykonywać wyłącznie osoby przeszkolone przez jednostki organizacyjne
   upoważnione przez wojewódzkiego inspektora i posiadające 
   świadectwo ukończenia szkolenia.
 4. Udzielanie, odmowa udzielenia lub cofnięcie koncesji należy do wojewódzkiego
   inspektora właściwego ze względu na siedzibę lub miejsce zamieszkania
   podmiotu gospodarczego.
 5. Koncesja na obrót środkami ochrony roślin lub ich konfekcjonowanie podlega
   cofnięciu w razie nieprzestrzegania zawartych w niej warunków lub 
   przepisów dotyczących obrotu i konfekcjonowania tych środków.
 
                                Art. 24.
 1. Wniosek o udzielenie koncesji na prowadzenie konfekcjonowania i obrotu 
   środkami ochrony roślin powinien:
    1) określać podmiot gospodarczy i jego siedzibę lub miejsce zamieszkania,
    2) wskazywać miejsca prowadzenia konfekcjonowania i obrotu oraz pomieszczenia,
      w których mają być przechowywane środki ochrony roślin.
 2. Do wniosku powinno być dołączone świadectwo ukończenia szkolenia, o 
   którym mowa w art. 23 ust. 3.
 3. W wypadku gdy konfekcjonowanie i obrót środkami ochrony roślin ma być 
   prowadzony na terenie województwa, które nie jest właściwe ze względu 
   na siedzibę lub miejsce zamieszkania podmiotu gospodarczego, do wniosku
   powinna być dołączona pozytywna opinia wojewódzkiego inspektora z 
   tego województwa.
 
                                Art. 25.
Wojewódzki inspektor odmówi udzielenia koncesji, jeżeli:
    1) wnioskodawca nie przedstawi świadectwa, o którym mowa w art. 23 
      ust. 3, oraz pozytywnej opinii, o której mowa w art. 24 ust. 3,
    2) pomieszczenia, w których mają być konfekcjonowane i przechowywane
      środki ochrony roślin, nie spełniają wymagań zawartych w przepisach
      dotyczących bezpieczeństwa i higieny pracy przy magazynowaniu środków
      ochrony roślin.
    
                                Art. 26.
 1. Osoby stosujące środki ochrony roślin oraz nabywające środki ochrony roślin
   zaliczone do I i II klasy toksyczności dla ludzi powinny być przeszkolone
   przez jednostki organizacyjne upoważnione przez wojewódzkiego inspektora
   i posiadać świadectwo ukończenia szkolenia.
 2. Osoby prowadzące obrót środkami ochrony roślin są obowiązane prowadzić
   ewidencję nabywców środków ochrony roślin zaliczonych do I i II klasy
   toksyczności dla ludzi.
 
                                Art. 27.
 1. Zabrania się:
    1) sprzedaży środków ochrony roślin:
       a) zaliczonych do I i II klasy toksyczności dla ludzi, osobom nie posiadającym
         świadectwa ukończenia szkolenia, o którym mowa w 
         art. 26 ust. 1,
       b) po upływie ich terminu ważności,
       c) w opakowaniach zastępczych,
       d) przy zastosowaniu automatów lub samoobsługi, w handlu okrężnym
         oraz osobom nietrzeźwym lub niepełnoletnim,
    2) podawania informacji, które mogą wskazywać, że określony środek 
      ochrony roślin można stosować także na inne rośliny, w większych dawkach,
      w wyższych stężeniach, w innych terminach lub z zastosowaniem
      krótszych okresów karencji i prewencji, niż to zostało podane w 
      etykiecie-instrukcji stosowania,
 2. Przepis ust. 1 pkt 2 nie dotyczy wyników prac naukowo-badawczych publikowanych
   w wydawnictwach naukowych.
    
                                Art. 28.
W sprawach koncesjonowania obrotu i konfekcjonowania środków ochrony roślin
nie uregulowanych w ustawie stosuje się odpowiednio przepisy o działalności
gospodarczej.
                                Art. 29.
 1. Środki ochrony roślin można stosować wyłącznie do celów określonych w 
   etykiecie-instrukcji stosowania i ściśle według podanych w niej zaleceń w 
   taki sposób, aby nie dopuścić do zagrożenia zdrowia ludzi, zwierząt i skażenia
   środowiska oraz uwzględniając w pierwszej kolejności biologiczne, 
   hodowlane i agrotechniczne metody ochrony roślin, które pozwalają ograniczyć
   stosowanie chemicznych środków ochrony roślin do niezbędnego 
   minimum.
 2. Przepis ust. 1 nie dotyczy prac naukowo-badawczych i doświadczeń wdrożeniowych.
                                Art. 30.
 1. Na roślinach uprawianych w strefach ochronnych źródeł, ujęć wody oraz 
   na terenie uzdrowisk i otulin parków narodowych można stosować tylko 
   określone środki ochrony roślin.
 2. Minister Rolnictwa i Gospodarki Żywnościowej ogłasza corocznie w 
   Dzienniku Urzędowym Ministerstwa Rolnictwa i Gospodarki Żywnościowej
   wykaz środków ochrony roślin dopuszczonych do obrotu i stosowania, 
   z określeniem ich producenta, klasy toksyczności dla ludzi oraz terminu 
   ważności zezwolenia, w tym również dopuszczonych do stosowania w strefach
   ochronnych źródeł i ujęć wody oraz na terenie uzdrowisk i otulin parków
   narodowych.
 3. Materiał siewny, zawierający środki ochrony roślin dopuszczone do obrotu 
   i stosowania przez Ministra Rolnictwa i Gospodarki Żywnościowej, może 
   być stosowany tylko do siewu lub sadzenia.
 
                                Art. 31.
Posiadacze są obowiązani do przestrzegania okresów karencji i prewencji przy 
stosowaniu środków ochrony roślin.
                                Art. 32.
Posiadacze są obowiązani do prowadzenia ewidencji wykonywanych zabiegów 
środkami ochrony roślin I i II klasy toksyczności, która powinna obejmować 
terminy ich wykonywania oraz nazwy zastosowanych środków ochrony roślin i 
ich dawki; ewidencja powinna być przechowywana przez okres jednego cyklu 
produkcyjnego.
                                Art. 33.
W razie stwierdzenia, że środek ochrony roślin nie jest dopuszczony do obrotu 
i stosowania, jest sfałszowany lub z innej przyczyny nie odpowiada ustalonym 
wymaganiom jakościowym, wojewódzki inspektor nakazuje jego wycofanie z 
obrotu i stosowania.
                                Art. 34.
W razie zagrożenia zdrowia ludzi, zwierząt lub skażenia środowiska, wojewoda 
po zasięgnięciu opinii Państwowego Wojewódzkiego Inspektora Sanitarnego, w 
drodze rozporządzenia, może:
    1) zakazać, ograniczyć lub uzależnić stosowanie środków ochrony roślin 
      od spełnienia określonych warunków,
    2) zakazać uprawy niektórych roślin na gruntach, na których zastosowano
      określone środki ochrony roślin.
    
                                Art. 35.
 1. Środki ochrony roślin należy stosować tylko sprzętem sprawnym technicznie,
   który użyty zgodnie z przeznaczeniem zapewni skuteczne zwalczanie 
   organizmów szkodliwych i nie spowoduje szkodliwego wpływu na zdrowie 
   ludzi i zwierząt oraz środowisko.
 2. Zabiegi w zakresie stosowania środków ochrony roślin w produkcji towarowej
   mogą być wykonywane tylko przez osoby przeszkolone przez jednostki
   organizacyjne upoważnione przez wojewódzkiego inspektora i posiadające
   świadectwo ukończenia szkolenia.
 
                                Art. 36.
 1. Sprzęt, o którym mowa w art. 35, powinien być badany przez wyspecjalizowane
   jednostki organizacyjne upoważnione przez wojewódzkiego inspektora.
 2. Minister Rolnictwa i Gospodarki Żywnościowej określi, w drodze rozporządzenia,
   szczegółowe zasady przeprowadzania badań sprzętu, o którym 
   mowa w ust. 1.
                                    
                                Art. 37.
 1. Środki ochrony roślin na terenie otwartym stosuje się:
    1) sprzętem naziemnym, jeżeli:
       a) prędkość wiatru nie przekracza 3m/s,
       b) miejsce stosowania środka ochrony roślin jest oddalone co najmniej
         5 m od dróg publicznych i co najmniej 20 m od budynków 
         mieszkalnych i zabudowań inwentarskich, pasiek, upraw zielarskich,
         ogrodów działkowych, rezerwatów przyrody, wód powierzchniowych
         oraz od granicy wewnętrznego terenu ochrony strefy pośredniej
         źródeł i ujęć wody, przy kierunku wiatru w stronę tych 
         obiektów,
    2) sprzętem agrolotniczym jeżeli:
       a) wyposażony jest on w specjalne do tego celu urządzenia oraz gdy 
         do środka ochrony roślin zostanie dodana substancja obciążająca,
       b) prędkość wiatru wynosi od 0,5 do 3 m/s, a wilgotność względna 
         powietrza nie jest mniejsza niż 60%,
       c) powierzchnia upraw, na której stosuje się środki ochrony roślin, 
         wynosi co najmniej 30 ha i jest oddalona od obiektów, o których 
         mowa w pkt 1 lit. b), co najmniej 500 m, przy kierunku wiatru w 
         stronę tych obiektów.
 2. Uprawy, o których mowa w ust. 1 pkt 1 lit. b) i pkt 2 lit. c), na które został
   zniesiony środek ochrony roślin, lub istnieje podejrzenie o takie zniesienie,
   powinny być objęte właściwą karencją.
 3. Zastrzeżenie określone w ust. 1 pkt 1 lit. b) nie dotyczy dróg publicznych 
   zaliczonych do kategorii dróg gminnych.
 4. Zabrania się:
    1) stosowania sprzętem agrolotniczym środków ochrony roślin zaliczonych
      do klasy I i II toksyczności dla ludzi oraz środków chwastobójczych
      i desykantów,
    2) zakładania w odległości mniejszej niż 20 m od obiektów, o których 
      mowa w ust. 1 pkt 1 lit. b), upraw wymagających intensywnego stosowania
      środków ochrony roślin,
    3) stosowania środków ochrony roślin niezgodnie z okresami prewencji 
      dla pszczół.
 
                                Art. 38.
Minister Rolnictwa i Gospodarki Żywnościowej, w porozumieniu z Ministrami 
Zdrowia i Opieki Społecznej oraz Ochrony Środowiska, Zasobów Naturalnych 
i Leśnictwa, określi, w drodze rozporządzenia, szczegółowe zasady wydawania 
zezwoleń na dopuszczenie środków ochrony roślin do obrotu i stosowania, a w 
szczególności:
    1) wymagania, jakim powinny odpowiadać wnioski o wydanie zezwoleń 
      na dopuszczenie środków ochrony roślin do obrotu i stosowania, oraz 
      tryb wydawania tych zezwoleń,
    2) zakres szczegółowej dokumentacji środków ochrony roślin, niezbędnej 
      do przeprowadzenia badań i wydania opinii w sprawie przydatności 
      środka ochrony roślin do zwalczania organizmów szkodliwych, bezpieczeństwa
      środka dla zdrowia ludzi, zwierząt oraz środowiska,
    3) zakres badań mających na celu sprawdzenie przydatności środka 
      ochrony roślin do zwalczania organizmów szkodliwych i jednostki organizacyjne
      upoważnione do prowadzenia tych badań,
    4) jednostki organizacyjne upoważnione do wydawania opinii w sprawie 
      bezpieczeństwa środka dla zdrowia ludzi, zwierząt oraz środowiska i 
      jakości substancji biologicznie czynnej,
    5) zasady zaliczania środków ochrony roślin do klas toksyczności dla ludzi,
      pszczół i ryb oraz jednostki organizacyjne właściwe do klasyfikacji 
      tych środków,
    6) wymagania dotyczące treści etykiet - instrukcji stosowania środków 
      ochrony roślin,
    7) substancje biologicznie czynne, które stanowią szczególne zagrożenie 
      dla zdrowia ludzi, zwierząt lub środowiska.
    
                               Rozdział 5
                   Państwowa Inspekcja Ochrony Roślin
                                    
                                Art. 39.
 1. Tworzy się Państwową Inspekcję Ochrony Roślin, zwaną dalej "Inspekcją", 
   jako organ administracji państwowej powołany do sprawowania nadzoru 
   nad ochroną roślin uprawnych.
 2. Inspekcja podlega Ministrowi Rolnictwa i Gospodarki Żywnościowej.
 3. Inspekcja jest finansowana na zasadach określonych w prawie budżetowym 
   dla państwowych jednostek budżetowych.
 
                                Art. 40.
Do zadań Inspekcji należy nadzór nad ochroną roślin uprawnych, a w szczególności:
    1) kontrola roślin lub powierzchni pod ich uprawą oraz składowanych 
      roślin i produktów roślinnych w celu stwierdzenia występowania i rozprzestrzeniania
      się organizmów szkodliwych,
    2) wydawanie świadectw zdrowotności,
    3) ocena stanu zagrożenia roślin przez organizmy szkodliwe,
    4) pobieranie próbek oraz badanie roślin, produktów roślinnych, gleby i 
      podłoży na obecność organizmów szkodliwych,
    5) ewidencja występowania lub podejrzenia o występowanie organizmów 
      szkodliwych podlegających zwalczaniu oraz ustalanie obszaru gruntów 
      opanowanych przez te organizmy,
    6) ustalanie i doskonalenie metod oraz terminów zwalczania organizmów 
      szkodliwych, a także zapobiegania ich rozprzestrzenianiu się,
    7) kontrola fitosanitarna roślin, produktów roślinnych, przedmiotów oraz 
      środków transportu na przejściach granicznych i na terenie kraju,
    8) wystawianie świadectw fitosanitarnych,
    9) zawiadamianie organizacji ochrony roślin kraju eksportującego o zatrzymaniu
      lub zniszczeniu porażonych roślin, produktów roślinnych 
      oraz przedmiotów,
   10) kontrola zabiegów oczyszczania, odkażania, przerobu i odkażania 
      obiektów, przedmiotów, środków transportu i gleby,
   11) wydawanie koncesji na konfekcjonowanie i obrót środkami ochrony 
      roślin,
   12) nadzór nad obrotem, magazynowaniem i stosowaniem środków ochrony
      roślin oraz przestrzeganiem okresów karencji i prewencji,
   13) nadzór nad stanem technicznym sprzętu do wykonywania zabiegów 
      ochrony roślin,
   14) upoważnianie jednostek organizacyjnych do prowadzenia szkoleń,
   15) wydawanie decyzji i tytułów egzekucyjnych,
   16) podejmowanie innych działań przewidzianych przepisami niniejszej 
      ustawy.
   
                                Art. 41.
Organami Inspekcji są Główny Inspektor i wojewódzcy inspektorzy.
                                Art. 42.
 1. Główny Inspektor kieruje działalnością Inspekcji.
 2. Główny Inspektor jest powoływany i odwoływany przez Ministra Rolnictwa 
   i Gospodarki Żywnościowej.
 3. Zastępców Głównego Inspektora powołuje i odwołuje Minister Rolnictwa i 
   Gospodarki Żywnościowej, na wniosek Głównego Inspektora.
 4. Główny Inspektor wykonuje zadania przy pomocy Głównego Inspektoratu 
   Inspekcji.
 
                                Art. 43.
 1. Wojewódzki inspektor działa na terenie województwa.
 2. Wojewódzkiego inspektora powołuje i odwołuje Główny Inspektor, za 
   zgodą właściwego wojewody.
 3. Wojewódzki inspektor wykonuje zadania przy pomocy wojewódzkiego inspektoratu.
 4. Główny Inspektor na wniosek wojewódzkiego inspektora upoważnia pracowników
   Inspekcji do wykonywania kontroli fitosanitarnej.
 
                                Art. 44.
 1. W postępowaniu administracyjnym organem I instancji jest wojewódzki inspektor,
   a organem wyższego stopnia jest Główny Inspektor.
 2. Do obowiązków wynikających z decyzji organów Inspekcji stosuje się przepisy
   o postępowaniu egzekucyjnym w administracji.
 3. Organy Inspekcji używają pieczęci okrągłej z wizerunkiem orła.
 
                                Art. 45.
Organy Inspekcji mogą upoważniać pracowników Inspekcji do wydawania, w 
ich imieniu, decyzji administracyjnych.
                                Art. 46.
Główny Inspektor, wojewódzcy inspektorzy oraz upoważnieni przez nich pracownicy
Inspekcji uprawnieni są do:
    1) wstępu na grunty, w tym leśne, i do obiektów, w których są lub były 
      uprawiane lub przechowywane rośliny, produkty roślinne i środki 
      ochrony roślin, oraz do środków transportu służących do przewożenia 
      roślin i produktów roślinnych, a także do bezpłatnego pobierania za 
      pokwitowaniem próbek roślin, produktów roślinnych, gleby, podłoży i 
      środków ochrony roślin, w ilościach niezbędnych do wykonywania badań,
    2) wstępu na teren morskich i rzecznych portów, przystani, a także lotnisk,
      stacji kolejowych, urzędów pocztowych, lądowych przejść granicznych,
    3) kontroli dokumentów i żądania wyjaśnień dotyczących stanu fitosanitarnego
      roślin, uprawy, przewożenia, przechowywania i obrotu roślinami
      uprawnymi, zwalczania organizmów szkodliwych oraz obrotu i 
      stosowania środków ochrony roślin.
    
                                Art. 47.
Pracownicy Inspekcji podczas wykonywania czynności służbowych w miejscach 
odpraw celnych są obowiązani do noszenia munduru i odznaki Inspekcji.
                                Art. 48.
Szczegółową organizację i zakres zadań Inspekcji określa statut nadany przez 
Ministra Rolnictwa i Gospodarki Żywnościowej.
                                Art. 49.
Wojewódzcy inspektorzy przy wykonywaniu swoich zadań są obowiązani 
współpracować z właściwymi organami rządowej administracji ogólnej, organami
administracji specjalnej i samorządu terytorialnego.
                               Rozdział 6
                         Odpowiedzialność karna
                                    
                                Art. 50.
 1. Kto:
    1) uniemożliwia lub utrudnia Państwowej Inspekcji Ochrony Roślin wykonywanie
      czynności urzędowych,
    2) wbrew obowiązkowi nie zawiadamia miejscowo właściwego organu 
      Państwowej Inspekcji Ochrony Roślin lub organu gminy o wystąpieniu 
      lub podejrzeniu wystąpienia określonych organizmów szkodliwych (art. 
      3 ust. 2 pkt 1),
    3) przywozi z zagranicy zabronione rośliny, produkty roślinne, przedmioty
      lub organizmy szkodliwe (art. 8 ust. 1),
    4) przeładowuje na terenie kraju przewożone rośliny i produkty roślinne, 
      nie zawiadamiając o tym organu Państwowej Inspekcji Ochrony Roślin 
      stopnia wojewódzkiego (art. 10 ust. 2),
    5) bez wymaganego zezwolenia lub wbrew jego warunkom wprowadza 
      do obrotu lub stosuje środki ochrony roślin (art. 14 ust. 2),
    6) wprowadza do obrotu materiał siewny zawierający środki ochrony roślin
      nie dopuszczone do obrotu i stosowania (art. 14 ust. 3),
    7) wprowadza do obrotu zaprawiony materiał siewny w opakowaniach 
      nie odpowiadających warunkom, o których mowa w art. 21 ust. 4,
    8) bez wymaganej koncesji lub wbrew jej warunkom prowadzi obrót lub 
      konfekcjonowanie środków ochrony roślin (art. 23 ust. 1),
    9) wbrew obowiązkowi nie prowadzi ewidencji nabywców środków 
      ochrony roślin, zaliczonych do I i II klasy toksyczności dla ludzi (art. 
      26 ust. 2),
   10) podaje informacje o środkach ochrony roślin w formie mogącej wprowadzić
      w błąd co do właściwości tych środków lub sposobu ich stosowania
      (art. 27 ust. 1 pkt 2),
   11) stosuje środki ochrony roślin w sposób niezgodny z etykietą-instrukcją 
      stosowania lub z obowiązującymi zasadami ich stosowania (art. 29 
      oraz art. 37),
   12) stosuje na roślinach uprawianych w strefach ochronnych źródeł, ujęć 
      wody oraz na terenie uzdrowisk, otulin parków narodowych niedozwolone
      środki ochrony roślin (art. 30 ust. 1 i 2),
   13) stosuje materiał siewny zawierający środki ochrony roślin do innych celów
      niż siew lub sadzenie (art. 30 ust. 3),
   14) stosując środki ochrony roślin nie przestrzega okresów karencji lub 
      prewencji (art. 31),
   15) nie prowadzi ewidencji wykonywanych zabiegów zwalczania organizmów
      szkodliwych (art. 32),
   16) stosuje środki ochrony roślin lub uprawia rośliny wbrew zakazom, 
      ograniczeniom lub warunkom określonym przez wojewodę (art. 34),
   17) stosuje środki ochrony roślin sprzętem niesprawnym technicznie (art. 
      35 ust. 1) i uchyla się od obowiązku przeprowadzania technicznego 
      badania tego sprzętu (art. 36)
  - podlega karze aresztu albo grzywny.
 2. W razie popełnienia wykroczenia określonego w ust. 1 pkt 3, 4, 5, 7 lub 8 
   - można orzec przepadek rzeczy stanowiącej przedmiot wykroczenia 
   choćby nie stanowiła własności sprawcy.
 3. W wypadkach określonych w ust. 1 i 2 orzekanie następuje w trybie przepisów
   o postępowaniu w sprawach o wykroczenia.
 
                               Rozdział 7
                     Przepisy przejściowe i końcowe
                                    
                                Art. 51.
 1. Do obowiązków w zakresie zwalczania organizmów szkodliwych, które wynikają
   z decyzji administracyjnych wydanych przed dniem wejścia w życie 
   ustawy, stosuje się przepisy dotychczasowe.
 2. Termin ważności zezwoleń stałych na dopuszczenie środków ochrony roślin
   do obrotu, wydanych na podstawie dotychczasowych przepisów - wynosi
   10 lat, licząc od dnia wydania zezwolenia, natomiast zezwoleń tymczasowych
   - 3 lata od dnia wydania zezwolenia.
 3. Środki ochrony roślin, o których mowa w ust. 2, należy zaliczyć do odpowiednich
   klas toksyczności, zgodnie z art. 20, w terminie jednego roku od 
   dnia wejścia w życie ustawy.
 
                                Art. 52.
Podmioty gospodarcze, prowadzące w dniu wejścia w życie niniejszej ustawy 
konfekcjonowanie i obrót środkami ochrony roślin, tracą prawo do dalszego 
prowadzenia tej działalności, jeżeli w terminie jednego roku nie wystąpią do 
właściwego wojewódzkiego inspektora o udzielenie wymaganych koncesji.
                                Art. 53.
Do spraw wszczętych przed dniem wejścia w życie ustawy, a nie zakończonych 
do tego dnia decyzją ostateczną, stosuje się przepisy niniejszej ustawy.
                                Art. 54.
 1. Wojewódzcy inspektorzy wstępują, z dniem wejścia w życie ustawy, w stosunki
   prawne odpowiednich wojewódzkich stacji kwarantanny i ochrony 
   roślin.
 2. Mienie stanowiące własność Skarbu Państwa, będące w dniu wejścia w życie
   ustawy w zarządzie wojewódzkich stacji kwarantanny i ochrony roślin, 
   przechodzi z tym dniem w zarząd wojewódzkich inspektoratów.
 3. Nabycie zarządu mienia określonego w ust. 1 stwierdzają, w drodze decyzji,
   rejonowe organy rządowej administracji ogólnej.
 4. Do zarządu, o którym mowa w ust. 1 i 2, stosuje się przepisy o gospodarce 
   gruntami i wywłaszczaniu nieruchomości.
 
                                Art. 55.
Pracownicy dotychczasowych wojewódzkich stacji kwarantanny i ochrony roślin 
oraz inspektoratu kwarantanny roślin stają się pracownikami Inspekcji.
                                Art. 56.
W ustawie z dnia 31 stycznia 1980 r. o ochronie i kształtowaniu środowiska 
(Dz.U. z 1994 r. Nr 49, poz. 196) wprowadza się następujące zmiany:
 1) art. 15 ust. 4 otrzymuje brzmienie:
      "4. Minister Ochrony Środowiska, Zasobów Naturalnych i Leśnictwa w 
         porozumieniu z Ministrem Zdrowia i Opieki Społecznej oraz Ministrem
         Rolnictwa i Gospodarki Żywnościowej określi, w drodze 
         rozporządzenia, sposób, zakres i warunki stosowania środków 
         ochrony roślin w leśnym użytkowaniu gruntów.";
 2) art. 58 pkt 2 otrzymuje brzmienie:
      "2) szczegółowe obowiązki jednostek organizacyjnych i osób fizycznych 
         wynikające z art. 53-55 i art. 57, w tym dotyczące sposobu postępowania
         z odpadami powstającymi w wyniku obrotu i stosowania 
         środków ochrony roślin,".
      
                                Art. 57.
W ustawie z dnia 23 grudnia 1988 r. o działalności gospodarczej (Dz.U. Nr 41, 
poz. 324, z 1990 r. Nr 26, poz. 149, Nr 34, poz. 198 i Nr 86, poz. 504, z 1991 r. 
Nr 31, poz. 128, Nr 41, poz. 179, Nr 73, poz. 321, Nr 105, poz. 452, Nr 106, 
poz. 457 i Nr 107, poz. 460, z 1993 r. Nr 28, poz. 127, Nr 47, poz. 212 i Nr 
134, poz. 646, z 1994 r. Nr 27, poz. 96 i Nr 127, poz. 627 oraz z 1995 r. Nr 60, 
poz. 310 i Nr 85, poz. 426) w art. 11:
 1) w ust. 1 dodaje się pkt 8b w brzmieniu:
      "8b) konfekcjonowania i obrotu środkami ochrony roślin";
 2) dodaje się ust. 6 w brzmieniu:
      "6. Zasady udzielania koncesji, o których mowa w ust. 1 pkt 8b, określają
         przepisy o ochronie roślin uprawnych.".
      
                                Art. 58.
W ustawie z dnia 17 maja 1990 r. o podziale zadań i kompetencji określonych 
w ustawach szczególnych pomiędzy organy gmin a organy administracji rządowej
oraz o zmianie niektórych ustaw (Dz.U. Nr 34, poz. 198, Nr 43, poz. 253 i 
Nr 87, poz. 506 oraz z 1991 r. Nr 95, poz. 425, Nr 107, poz. 464 i Nr 114, poz. 
492) w art. 3 skreśla się pkt 3.
                                Art. 59.
Traci moc ustawa z dnia 16 lutego 1961 r. o ochronie roślin uprawnych przed 
chorobami, szkodnikami i chwastami (Dz.U. Nr 10, poz. 55, z 1989 r. Nr 35, 
poz. 192 i z 1990 r. Nr 34, poz. 198).
                                Art. 60.
Ustawa wchodzi w życie po upływie 6 miesięcy od dnia ogłoszenia, z wyjątkiem
art. 23 ust. 1, art. 25 pkt 1, art. 26 ust. 1, art. 27 ust. 1 pkt 1 lit. a), które 
wchodzą w życie po upływie roku od dnia ogłoszenia i art. 36, który wchodzi w 
życie z dniem 1 stycznia 1999 r.
