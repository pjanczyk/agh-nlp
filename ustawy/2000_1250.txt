



Dz.U. z 2000 r. Nr 119, poz. 1250
                                       
                                       
                                       
                                       
                                    USTAWA
                          z dnia 29 listopada 2000 r.
                                       
     o obrocie z zagranicą towarami, technologiami i usługami o znaczeniu
       strategicznym dla bezpieczeństwa państwa, a także dla utrzymania
   międzynarodowego pokoju i bezpieczeństwa oraz o zmianie niektórych ustaw
                                       
                                       
                                  Rozdział 1
                                Przepisy ogólne
                                       
                                    Art. 1.
Ustawa reguluje zasady obrotu z zagranicą towarami, technologiami i usługami o
znaczeniu strategicznym dla bezpieczeństwa państwa, a także dla utrzymania
międzynarodowego pokoju i bezpieczeństwa, zasady kontroli i ewidencji tego
obrotu oraz odpowiedzialności za niezgodny z prawem obrót tymi towarami,
technologiami i usługami.
                                       
                                    Art. 2.
Obrót z zagranicą, o którym mowa w art. 3 pkt 8, jest zabroniony z mocy prawa,
jeżeli nie zostały spełnione warunki i ograniczenia określone w niniejszej
ustawie, przepisach innych ustaw oraz umowach i innych zobowiązaniach
międzynarodowych.
                                       
                                    Art. 3.
                                       
Użyte w ustawie określenia oznaczają:
   1) towar podwójnego zastosowania " towar i technologię, które mogą być użyte
     zarówno w celach cywilnych jak i wojskowych, określone w wykazie, o którym
     mowa w art. 6 ust. 2 pkt 1,
   2) uzbrojenie " broń, amunicję, materiały wybuchowe, wyroby, ich części
     i technologie, określone w wykazie, o którym mowa w art. 6 ust. 2 pkt 2,
   3) towar o znaczeniu strategicznym " towar podwójnego zastosowania oraz
     uzbrojenie,
   4) polski obszar celny " terytorium Rzeczypospolitej Polskiej,
   5) eksport " działalność polegającą na wyprowadzaniu towarów o znaczeniu
     strategicznym z polskiego obszaru celnego, w tym reeksport oraz ich
     przekazywanie, w szczególności przez telefon, telefaks i inne media
     elektroniczne,
   6) import " działalność polegającą na wprowadzaniu towarów o znaczeniu
     strategicznym na polski obszar celny oraz ich przekazywanie, w
     szczególności przez telefon, telefaks i inne media elektroniczne,
   7) tranzyt " procedurę określoną w art. 97 § 1 pkt 1 i 2 ustawy z dnia 9
     stycznia 1997 r. " Kodeks celny (Dz.U. Nr 23, poz. 117, Nr 64, poz. 407,
     Nr 121, poz. 770, Nr 157, poz. 1026 i Nr 160, poz. 1084, z 1998 r. Nr 106,
     poz. 668 i Nr 160, poz. 1063, z 1999 r. Nr 40, poz. 402 i Nr 72, poz. 802
     oraz z 2000 r. Nr 22, poz. 269),
   8) obrót:
     a) wszelkiego rodzaju przemieszczanie przez granicę Rzeczypospolitej
       Polskiej towarów o znaczeniu strategicznym, spowodowane w szczególności
       eksportem, importem, tranzytem lub zawarciem umowy leasingu, darowizny,
       pożyczki, użyczenia albo aportem do spółki,
     b) usługę pośrednictwa, doradztwa handlowego, pomocy w zawieraniu umów
       oraz uczestnictwo w jakiejkolwiek formie w czynnościach, o których mowa
       w lit. a), także poza granicami Rzeczypospolitej Polskiej,
   9) przedsiębiorca " przedsiębiorcę w rozumieniu przepisów ustawy z dnia 19
     listopada 1999 r. " Prawo działalności gospodarczej (Dz.U. Nr 101, poz.
     1178),
  10)  organ kontroli obrotu " ministra właściwego do spraw gospodarki,
  11) organy opiniujące - ministra właściwego do spraw zagranicznych, Ministra
     Obrony Narodowej, ministra właściwego do spraw wewnętrznych, Szefa Urzędu
     Ochrony Państwa, Prezesa Głównego Urzędu Ceł, Prezesa Państwowej Agencji
     Atomistyki oraz Generalnego Inspektora Celnego.
                                       
                                    Art. 4.
Przywóz na polski obszar celny, wywóz z polskiego obszaru celnego oraz przewóz
przez polski obszar celny broni i amunicji przez osoby fizyczne, na potrzeby
inne niż handlowe i przemysłowe, regulują odrębne przepisy.
                                       
                                    Art. 5.
Do spraw uregulowanych w niniejszej ustawie stosuje się przepisy Kodeksu
postępowania administracyjnego, o ile ustawa nie stanowi inaczej.
                                  Rozdział 2
            Zezwolenia na obrót towarami o znaczeniu strategicznym
                                       
                                    Art. 6.
1. Obrót towarem o znaczeniu strategicznym może być dokonywany wyłącznie na
  podstawie i w zakresie określonym w zezwoleniu na eksport, import lub
  tranzyt, a także na wykonywanie usługi pośrednictwa, doradztwa handlowego,
  pomocy w zawieraniu umów oraz na uczestnictwo w jakiejkolwiek formie w
  czynnościach, o których mowa w art. 3 pkt 8 lit. a), zwanym dalej
  ,,zezwoleniem"", z zastrzeżeniem art. 19 ust. 1.
2. Minister właściwy do spraw gospodarki w porozumieniu z ministrem właściwym
  do spraw zagranicznych i Ministrem Obrony Narodowej, po zasięgnięciu opinii
  Szefa Urzędu Ochrony Państwa, określi, w drodze rozporządzenia:
   1) wykaz towarów podwójnego zastosowania, na obrót którymi jest wymagane
     zezwolenie,
   2) wykaz uzbrojenia, na obrót którym jest wymagane zezwolenie
   - uwzględniając przy ich sporządzaniu odpowiednie wykazy międzynarodowe.
3. Rada Ministrów określi, w drodze rozporządzenia, listę krajów, do których
  eksport lub tranzyt przez polski obszar celny towarów o znaczeniu
  strategicznym jest zakazany lub ograniczony, uwzględniając:
   1) ważny interes polityki zagranicznej Rzeczypospolitej Polskiej,
   2) względy obronności lub bezpieczeństwa Rzeczypospolitej Polskiej,
   3) ważny interes gospodarczy Rzeczypospolitej Polskiej,
   4) zobowiązania Rzeczypospolitej Polskiej wynikające z umów
     międzynarodowych, w tym dotyczących nierozprzestrzeniania i kontroli
     towarów o znaczeniu strategicznym.
4. Przedsiębiorca jest obowiązany wystąpić z wnioskiem o wydanie zezwolenia na
  eksport lub usługę pośrednictwa w eksporcie towarów nieznajdujących się w
  wykazach, o których mowa w ust. 2, jeżeli wie lub został poinformowany, że
  eksportowane towary zostaną lub mogą zostać wykorzystane w całości lub w
  części do celów lub w okolicznościach, o których mowa w art. 10 ust. 1.
                                       
                                    Art. 7.
1. Na obrót towarem podwójnego zastosowania wydaje się zezwolenia:
   1) indywidualne " obejmujące określony towar podwójnego zastosowania lub
     usługę dotyczącą takiego towaru oraz kraj lub kraje, z którymi może być
     prowadzony obrót przez określonego przedsiębiorcę,
   2) generalne " obejmujące typ lub kategorię towarów podwójnego zastosowania,
     którymi może być prowadzony obrót z jednym lub większą liczbą określonych
     krajów,
   3) globalne " obejmujące typ lub kategorię towarów podwójnego zastosowania,
     którymi może być prowadzony obrót, bez określenia kraju, z którym obrót
     taki może nastąpić.
2. Na obrót uzbrojeniem lub wykonywanie usług w tym zakresie wydaje się
  wyłącznie zezwolenia indywidualne.
                                    Art. 8.
1. Minister właściwy do spraw gospodarki wydaje zezwolenia globalne i
  generalne w drodze rozporządzenia.
2. Z zezwoleń, o których mowa w ust. 1, może korzystać przedsiębiorca, który
  udokumentuje stosowanie przez okres co najmniej 3 lat wewnętrznego systemu
  kontroli i zarządzania obrotem, o którym mowa w art. 10 ust. 2, z
  zastrzeżeniem art. 50 ust. 2, oraz złoży organowi kontroli oświadczenie o
  rozpoczęciu obrotu towarami o znaczeniu strategicznym z zagranicą.
                                    Art. 9.
1. Zezwolenie indywidualne wydaje się na wniosek przedsiębiorcy.
2. Organem właściwym do wydania zezwolenia indywidualnego, z zastrzeżeniem
  art. 19 ust. 1, jest organ kontroli obrotu.
3. Wniosek o wydanie zezwolenia indywidualnego powinien zawierać:
   1) oznaczenie przedsiębiorcy, jego siedzibę i adres,
   2) numer w rejestrze przedsiębiorców, o którym mowa w odrębnych przepisach,
   3) określenie rodzaju i zakresu wykonywanej przez przedsiębiorcę
     działalności gospodarczej,
   4) oznaczenie eksportera lub importera, ich siedziby i adresy,
   5) oznaczenie producenta i końcowego użytkownika, ich siedziby i adresy,
   6) określenie towarów o znaczeniu strategicznym lub usług, które będą
     przedmiotem obrotu z zagranicą, ich opis, ilość i wartość,
   7) informację o sposobie wykorzystania towarów o znaczeniu strategicznym
     przez końcowego użytkownika,
   8) określenie kraju końcowego przeznaczenia,
   9) oświadczenie, że przedsiębiorca podejmie niezbędne działania, aby towary,
     o których mowa we wniosku, dotarły do końcowego użytkownika i poinformuje
     zagranicznego importera, że zmiana sposobu wykorzystania lub końcowego
     użytkownika, wymaga uprzedniej zgody polskiego organu kontroli obrotu,
  10) inne dane określone w rozporządzeniu wydanym na podstawie ust. 6
4. Do wniosku o zezwolenie indywidualne na obrót towarami o znaczeniu
  strategicznym przedsiębiorca jest obowiązany dołączyć w szczególności:
   1) oświadczenie, że w obrocie nie występują okoliczności, o których mowa  w
     art. 10 ust. 1,
   2) kopię koncesji na wykonywanie działalności w zakresie obrotu materiałami
     wybuchowymi, bronią i amunicją oraz wyrobami i technologiami o
     przeznaczeniu wojskowym lub policyjnym, o której mowa w odrębnych
     przepisach,
   3) projekt umowy dotyczącej obrotu,
   4) kopię certyfikatu, o którym mowa w art. 11 ust. 4,
   5) certyfikat importowy lub oświadczenie końcowego użytkownika w przypadku
     eksportu,
   6) inne dokumenty, które zdaniem przedsiębiorcy mogą mieć znaczenie dla
     rozpatrzenia sprawy.
5. Do dokumentu sporządzonego w języku obcym należy dołączyć tłumaczenie tego
  dokumentu na język polski sporządzone przez tłumacza przysięgłego.
6. Minister właściwy do spraw gospodarki określi, w drodze rozporządzenia:
   1) inne dane, które powinien zawierać wniosek o wydanie zezwolenia
     indywidualnego,
   2) wzory wniosków o wydanie zezwolenia indywidualnego na eksport, import lub
     tranzyt towarów o znaczeniu strategicznym, usługi pośrednictwa, doradztwa
     handlowego, pomocy w zawieraniu umów, a także uczestnictwo w czynnościach,
     o których mowa w art. 3 pkt 8 lit. a),
   3) inne niż wymienione w ust. 4 dokumenty, jakie powinny być dołączone do
     wniosku, o którym mowa w ust. 3,
   4) wzory zezwoleń indywidualnych na dokonywanie obrotu
    - mając na uwadze rodzaje towarów oraz formy obrotu.
   
                                   Art. 10.
1. Przedsiębiorca jest obowiązany, przed złożeniem wniosku o wydanie
  zezwolenia indywidualnego, upewnić się w szczególności, czy:
   1) końcowy użytkownik ma zamiar wykorzystać uzbrojenie do łamania lub
     tłumienia praw człowieka i podstawowych swobód,
   2) dostawa uzbrojenia będzie stanowić zagrożenie dla pokoju lub w inny
     sposób przyczyni się do zakłócenia stabilizacji w regionie,
   3) kraj końcowego przeznaczenia popiera, ułatwia lub zachęca do terroryzmu
     lub przestępczości międzynarodowej,
   4) uzbrojenie może być użyte w innym celu niż do zaspokojenia uzasadnionych
     potrzeb obrony i bezpieczeństwa państwa odbiorcy.
2. W celu realizacji obowiązku, o którym mowa w ust. 1, przedsiębiorca jest
  obowiązany utworzyć i stosować wewnętrzny system kontroli i zarządzania
  obrotem towarami o znaczeniu strategicznym, zwany dalej "wewnętrznym systemem
  kontroli".
3. W przypadku, gdy przedsiębiorca, przy zachowaniu najwyższej staranności,
  nie jest w stanie ustalić czy nie występują okoliczności, o których mowa w
  ust. 1, może zwrócić się do organu kontroli obrotu o wiążące wyjaśnienie w
  tej sprawie. Organ kontroli obrotu jest obowiązany udzielić wiążącego
  wyjaśnienia, w terminie 3 miesięcy od dnia złożenia wniosku. W uzasadnionych
  przypadkach termin ten może zostać przedłużony do 6 miesięcy.
                                       
                                   Art. 11.
1. W ramach wewnętrznego systemu kontroli winny być określone w szczególności
  zadania organów przedsiębiorstwa, podstawowe zadania na stanowiskach pracy w
  zakresie kontroli i zarządzania obrotem, sposób współpracy przedsiębiorcy z
  administracją rządową w tym zakresie, zasady doboru pracowników, archiwizacji
  danych, szkolenia, kontroli wewnętrznej, realizacji zamówień.
2. Wewnętrzny system kontroli podlega certyfikacji zgodności z wymaganiami
  międzynarodowych norm serii ISO 9000 i zasadami określonymi w ust. 1.
3. Certyfikację, o której mowa w ust. 2, przeprowadzają upoważnione jednostki
  kontrolujące posiadające akredytację w ramach krajowego systemu akredytacji
  utworzonego na podstawie ustawy z dnia 28 kwietnia 2000 r. o systemie oceny
  zgodności, akredytacji oraz o zmianie niektórych ustaw (Dz.U. Nr 43, poz.
  489).
4. Certyfikat zgodności z wymaganiami, o których mowa w ust. 1, wydają
  jednostki, o których mowa w ust. 3.
5. Certyfikat, o którym mowa w ust. 4, jest ważny przez okres 3 lat.
6. W okresie ważności certyfikatu upoważnione jednostki kontrolujące
  przeprowadzają co najmniej 5 kontroli zgodności funkcjonowania wewnętrznego
  systemu kontroli i zarządzania obrotem z wymaganiami, o których mowa w ust. 1
  i 2.
7. Minister właściwy do spraw gospodarki określi, w drodze rozporządzenia,
  wykaz jednostek certyfikujących upoważnionych do prowadzenia certyfikacji i
  kontroli systemu kontroli i zarządzania obrotem, spośród jednostek
  akredytowanych w krajowym systemie akredytacji.
                                   Art. 12.
1. Organ kontroli obrotu, po zasięgnięciu opinii organów opiniujących, wydaje
  zezwolenie indywidualne po stwierdzeniu, że spełnione zostały wymagane prawem
  warunki do jego wydania.
2. Wydanie zezwolenia indywidualnego następuje w drodze decyzji
  administracyjnej.
3. Organy opiniujące, przygotowując opinię, o której mowa w ust. 1, mają prawo
  "9dać od przedsiębiorcy udzielenia informacji umożliwiających sprawdzenie
  danych zawartych we wniosku o udzielenie zezwolenia indywidualnego.
4. Przed podjęciem decyzji w sprawie wydania zezwolenia indywidualnego organ
  kontroli obrotu:
   1) wzywa przedsiębiorcę do uzupełnienia, w wyznaczonym terminie, wniosku lub
     brakującej dokumentacji poświadczającej, że spełnione zostały wymagane
     prawem warunki do dokonania obrotu towarami o znaczeniu strategicznym,
   2) może dokonać kontrolnego sprawdzenia informacji podanych przez
     przedsiębiorcę we wniosku.
5. Do kontroli, o której mowa w ust. 4 pkt 2, stosuje się odpowiednio przepisy
  art. 29 ust. 4 oraz art. 30 ust. 1 i 2 niniejszej ustawy.
6. Przedsiębiorca jest obowiązany zgłaszać organowi kontroli obrotu wszelkie
  zmiany dotyczące danych zawartych we wniosku, w terminie 14 dni od dnia ich
  powstania.
                                   Art. 13.
W przypadku, gdy przedsiębiorca wie lub ma uzasadnione podstawy do
przypuszczenia, że towary o znaczeniu strategicznym zostały lub mogą zostać w
całości lub części wykorzystane do celów lub w okolicznościach, o których mowa
w art. 10 ust.1, jest obowiązany podjąć wszelkie możliwe czynności dla
ustalenia faktycznego wykorzystania tych towarów oraz zawiadomić o tym organ
kontroli obrotu.
                                       
                                   Art. 14.
1. Zezwolenie indywidualne oraz uprawnienia z niego wynikające są niezbywalne.
2. Zezwolenie indywidualne na obrót towarami o znaczeniu strategicznym jest
  dokumentem mającym znaczenie dla kontroli celnej.
3. Oryginał zezwolenia indywidualnego dołącza się do zgłoszenia celnego lub do
  wniosku o nadanie przeznaczenia celnego.
4. Wydanie zezwolenia indywidualnego na eksport lub tranzyt, a także na usługę
  pośrednictwa w eksporcie lub tranzycie może być uzależnione od spełnienia
  dodatkowych wymagań i warunków określonych przez organ kontroli obrotu, a w
  szczególności od złożenia przez zagranicznego końcowego użytkownika
  oświadczenia o zastosowaniu towaru o znaczeniu strategicznym lub przedłożenia
  międzynarodowego certyfikatu importowego.
5. W zezwoleniu indywidualnym określa się termin jego ważności nie dłuższy
  jednak niż rok.
6. Za wydanie zezwolenia indywidualnego pobiera się opłatę, która stanowi
  dochód budżetu państwa.
7. Minister właściwy do spraw gospodarki w porozumieniu z ministrem właściwym
  do spraw finansów publicznych określi, w drodze rozporządzenia, wysokość
  opłat za wydanie zezwolenia indywidualnego. Opłaty zostaną ustalone na
  poziomie odpowiadającym kosztom faktycznie poniesionym przez organ kontroli
  obrotu przy wydawaniu zezwolenia indywidualnego.
                                   Art. 15.
1. Organ kontroli obrotu odmawia, w drodze decyzji administracyjnej, wydania
  zezwolenia na obrót, jeżeli:
   1) prowadzenie obrotu narusza zobowiązania Rzeczypospolitej Polskiej
     wynikające z umów międzynarodowych,
   2) wymaga tego ważny interes polityki zagranicznej Rzeczypospolitej
     Polskiej,
   3) wymagają tego względy obronności lub bezpieczeństwa Rzeczypospolitej
     Polskiej,
   4) wymaga tego ważny interes gospodarczy Rzeczypospolitej Polskiej,
   5) przedsiębiorca nie daje rękojmi zgodnego z prawem prowadzenia obrotu.
2. Organ kontroli obrotu odmawia, w drodze decyzji administracyjnej, wydania
  zezwolenia na obrót towarami o znaczeniu strategicznym, jeżeli towary te mogą
  być w całości lub w części wykorzystane do nielegalnego lub sprzecznego z
  interesem Rzeczypospolitej Polskiej wdrażania, produkcji, eksploatacji,
  obsługi, konserwacji, przechowywania, wykrywania, identyfikacji lub
  rozprzestrzeniania broni masowego rażenia, a w szczególności broni
  chemicznej, biologicznej lub jądrowej, a także wdrażania, produkcji,
  utrzymania, magazynowania środków zdolnych do przenoszenia takiej broni.
                                   Art. 16.
Organ kontroli obrotu może odmówić, w drodze decyzji administracyjnej, wydania
zezwolenia indywidualnego na obrót, jeżeli:
   1) istnieje ryzyko zmiany końcowego użycia lub miejsca przeznaczenia towarów
     o znaczeniu strategicznym,
   2) przedsiębiorca w swej dotychczasowej działalności naruszył przepisy
     dotyczące obrotu towarami o znaczeniu strategicznym.
   
                                   Art. 17.
1. Organ kontroli obrotu, po zasięgnięciu opinii organów opiniujących,  może w
  każdym czasie, w drodze decyzji administracyjnej, cofnąć lub zmienić
  zezwolenie indywidualne, jeżeli:
   1) wymaga tego ważny interes polityki zagranicznej Rzeczypospolitej
     Polskiej,
   2) wymagają tego względy obronności lub bezpieczeństwa Rzeczypospolitej
     Polskiej,
   3) wymaga tego ważny interes gospodarczy Rzeczypospolitej Polskiej,
   4) jest to niezbędne dla wykonania wiążących Rzeczpospolitą Polską umów
     międzynarodowych,
   5) istnieje ryzyko zmiany końcowego użycia lub miejsca przeznaczenia towarów
     o znaczeniu strategicznym,
   6) przedsiębiorca dokonuje obrotu wbrew warunkom określonym w zezwoleniu,
   7) przedsiębiorca w sposób zawiniony utracił rękojmię zgodnego z prawem
     prowadzenia obrotu.
2. Cofnięcie lub zmiana zezwolenia indywidualnego z przyczyn leżących po
  stronie przedsiębiorcy, następuje bez odszkodowania.
                                   Art. 18.
Przedsiębiorca, któremu cofnięto zezwolenie indywidualne z przyczyn, o których
mowa w art. 17 ust. 1 pkt 6, może ponownie wystąpić z wnioskiem o wydanie
zezwolenia nie wcześniej niż po upływie 3 lat od dnia, w którym decyzja o
cofnięciu zezwolenia stała się ostateczna.
 
                                   Art. 19.
1. Tranzyt niekrajowego towaru podwójnego zastosowania, którego
  przemieszczanie ma się zakończyć poza polskim obszarem celnym, wymaga
  pozwolenia wydawanego przez dyrektora granicznego urzędu celnego.
2. Pozwolenie, o którym mowa w ust. 1, wydaje się na wniosek przewoźnika.
3. Minister właściwy do spraw finansów publicznych w porozumieniu z ministrem
  właściwym do spraw gospodarki określi, w drodze rozporządzenia, wzór wniosku,
  o którym mowa w ust. 2, oraz wzór pozwolenia na tranzyt towarów podwójnego
  zastosowania.
4. Wzór wniosku i wzór pozwolenia, o których mowa w ust. 3, powinny zawierać w
  szczególności: numer licencji eksportowej, kraj pochodzenia towaru, nazwę
  przewoźnika, numer listu przewozowego, nazwę eksportera i jego adres, nazwę
  odbiorcy i jego adres, nazwę i pełny opis towaru lub technologii, numer
  kontrolny, ilość i wartość, nazwę przejścia granicznego, przez które towar
  będzie wwieziony na polski obszar celny, oświadczenie przewoźnika, że towary
  objęte międzynarodową kontrolą będą przewiezione przez polski obszar celny na
  podstawie licencji eksportowej z kraju eksportera do wskazanego odbiorcy w
  stanie, w jakim wwieziono je na polski obszar celny.
                                   Art. 20.
1. Eksport, import lub tranzyt towarów o znaczeniu strategicznym może odbywać
  się wyłącznie w wyznaczonych urzędach celnych.
2. Minister właściwy do spraw finansów publicznych w porozumieniu z ministrem
  właściwym do spraw gospodarki określi, w drodze rozporządzenia, urzędy celne,
  o których mowa w ust. 1, mając na względzie zapewnienie właściwej kontroli
  eksportu, importu i tranzytu towarów o znaczeniu strategicznym.
                                   Art. 21.
1. Tworzy się rejestr udzielonych zezwoleń indywidualnych oraz
  przedsiębiorców, którzy spełnili warunki, o których mowa w art. 8 ust. 2,
  zwany dalej ,,rejestrem"".
2. Rejestr prowadzi organ kontroli obrotu.
3. Wpisu zezwolenia indywidualnego do rejestru dokonuje się niezwłocznie po
  jego udzieleniu. Wpisu przedsiębiorcy dokonuje się niezwłocznie po złożeniu
  przez niego oświadczenia, o którym mowa w art. 8 ust. 2.
4. Minister właściwy do spraw gospodarki określi, w drodze rozporządzenia,
  sposób prowadzenia rejestru, uwzględniając w szczególności rodzaje
  udzielonych zezwoleń oraz ilość i wartość towarów o znaczeniu strategicznym
  objętych zezwoleniem.
                                  Rozdział 3
           Certyfikat importowy i oświadczenie końcowego użytkownika
                                       
                                   Art. 22.
1. W przypadku, gdy właściwe władze kraju zagranicznego eksportera tego
  wymagają, organ kontroli obrotu, na wniosek przedsiębiorcy, może wydać
  certyfikat importowy lub potwierdzić oświadczenie końcowego użytkownika.
2. Do wniosku o wydanie certyfikatu importowego stosuje się przepisy art. 9
  ust. 3-5.
3. Certyfikat importowy oraz oświadczenie końcowego użytkownika są dokumentami
  przeznaczonymi do okazania właściwym władzom poza granicami Rzeczypospolitej
  Polskiej i zaświadczają o wiarygodności importera i o objęciu kontrolą przez
  właściwe organy Rzeczypospolitej Polskiej transakcji w zakresie importu na
  polski obszar  celny towarów o znaczeniu strategicznym.
4. Za wydanie certyfikatu importowego oraz poświadczenie oświadczenia
  końcowego użytkownika pobiera się opłatę, która stanowi dochód budżetu
  państwa.
5. Minister właściwy do spraw gospodarki w porozumieniu z ministrem właściwym
  do spraw finansów publicznych określi, w drodze rozporządzenia, wysokość
  opłat za wydanie certyfikatu importowego oraz poświadczenie oświadczenia
  końcowego użytkownika. Opłaty zostaną ustalone na poziomie odpowiadającym
  kosztom faktycznie poniesionym przez organ kontroli obrotu przy wydawaniu
  certyfikatu importowego oraz poświadczenia oświadczenia końcowego
  użytkownika.
6. Organ kontroli obrotu może odmówić wydania certyfikatu importowego lub
  odmówić potwierdzenia oświadczenia końcowego użytkownika, jeżeli nie jest
  możliwe potwierdzenie faktów, o których mowa w ust. 3, z powodu braku rękojmi
  zgodnego z prawem prowadzenia obrotu towarami o znaczeniu strategicznym lub
  niestosowania przez przedsiębiorcę wewnętrznego systemu kontroli.
7. Minister właściwy do spraw gospodarki określi, w drodze rozporządzenia,
  wzór certyfikatu importowego.
8. Wzór certyfikatu, o którym mowa w ust. 7, powinien zawierać w
  szczególności: nazwę importera, nazwę eksportera, ich siedziby i adresy,
  nazwę i opis towaru o znaczeniu strategicznym, numer kontrolny, ilość i
  wartość, opis ostatecznego wykorzystania towaru o znaczeniu strategicznym
  oraz oświadczenie, że importer:
   1) zobowiązał się, iż wprowadzi wymienione w certyfikacie towary na polski
     obszar celny i niezwłocznie powiadomi organ kontroli obrotu o wszelkich
     zmianach w warunkach kontraktu,
   2) złożył oświadczenie, iż jest świadomy, że reeksport, zmiana końcowego
     użytkownika lub deklarowanego końcowego wykorzystania towaru wymagają
     uprzedniej zgody organu kontroli obrotu,
   3) w uzgodnieniu z końcowym użytkownikiem zobowiązał się do umożliwienia
     przeprowadzenia przez organ kontroli obrotu, przy ewentualnym udziale
     przedstawicieli władz kraju eksportera, kontroli zgodności wykorzystania
     towarów z warunkami zezwolenia w miejscu ich wykorzystania w całym okresie
     pozostawania na polskim obszarze celnym.
   
                                   Art. 23.
1. Dla potrzeb eksportu towarów o znaczeniu strategicznym organ kontroli
  obrotu żąda od przedsiębiorcy dostarczenia certyfikatu importowego lub
  oświadczenia końcowego użytkownika potwierdzonego przez właściwe władze kraju
  zagranicznego importera.
2. Oświadczenie końcowego użytkownika jest wystawiane przez zagranicznego
  końcowego użytkownika i zawiera treść wymaganą przez organ kontroli obrotu.
3. Oświadczenie, o którym mowa w ust. 2, powinno być także poświadczone przez
  zagranicznego importera i właściwe władze kraju końcowego przeznaczenia.
4. Oświadczenie, o którym mowa w ust. 2, powinno zawierać w szczególności:
   1) określenie kraju końcowego przeznaczenia,
   2) nazwę i adres zagranicznego użytkownika końcowego,
   3) określenie towaru o znaczeniu strategicznym, jego opis, ilość i wartość,
   4) opis ostatecznego zastosowania towaru o znaczeniu strategicznym,
   5) wskazanie pośrednich odbiorców i nabywców,
   6) zobowiązanie do nieprzekazywania towaru o znaczeniu strategicznym żadnemu
     innemu odbiorcy bez uprzedniej zgody organu kontroli obrotu.
   
                                   Art. 24.
1. Przedsiębiorca, który otrzymał certyfikat importowy, jest obowiązany, w
  terminie 30 dni od zwolnienia towaru o znaczeniu strategicznym, wystąpić do
  dyrektora urzędu celnego właściwego ze względu na siedzibę ostatecznego
  użytkownika tego towaru z wnioskiem o wydanie certyfikatu stwierdzającego, że
  towar objęty tym certyfikatem został przez przedsiębiorcę faktycznie i w
  sposób zgodny z przepisami prawa wprowadzony na polski obszar celny, zwanego
  dalej ,,certyfikatem weryfikacji dostawy"".
2. Do wydania certyfikatu weryfikacji dostawy stosuje się odpowiednio przepisy
  działu VII Kodeksu postępowania administracyjnego.
3. Przedsiębiorca jest obowiązany pokryć koszty poniesione przez urząd celny w
  toku postępowania w sprawie wydania certyfikatu weryfikacji dostawy.
4. Minister właściwy do spraw gospodarki po zasięgnięciu opinii Prezesa
  Głównego Urzędu Ceł określi, w drodze rozporządzenia, wzór certyfikatu
  weryfikacji dostawy oraz sposób ewidencjonowania wydanych certyfikatów.
5. Wzór certyfikatu weryfikacji dostawy powinien zawierać w szczególności:
  nazwę importera, nazwę eksportera, ich siedziby i adresy, nazwę i opis towaru
  lub technologii, numer kontrolny, ilość i wartość, opis ostatecznego
  wykorzystania towaru lub technologii, numer SAD, numer konosamentu, listu
  przewozowego lub innego dokumentu potwierdzającego przywóz towarów lub
  technologii oraz potwierdzenie, że importer przedłożył wiarygodne dowody
  dokonania dostawy i wprowadził wymienione w certyfikacie towary lub
  technologie na terytorium Rzeczypospolitej Polskiej zgodnie z obowiązującymi
  przepisami prawa.
6. W przypadku eksportu towarów o znaczeniu strategicznym organ kontroli
  obrotu może żądać od przedsiębiorcy dostarczenia certyfikatu weryfikacji
  dostawy, wydawanego przez właściwe władze kraju importera.
                                       
                                  Rozdział 4
 Ewidencja obrotu towarami o znaczeniu strategicznym oraz informacja dotycząca
                                  tego obrotu
                                       
                                   Art.  25.
1. Przedsiębiorca dokonujący obrotu towarami o znaczeniu strategicznym jest
  obowiązany do prowadzenia ewidencji tego obrotu.
2. Minister właściwy do spraw gospodarki określi, w drodze rozporządzenia,
  sposób prowadzenia ewidencji, o której mowa w ust. 1, mając na względzie
  warunki jakim powinien odpowiadać wewnętrzny system kontroli.
                                   Art. 26.
1. Przedsiębiorca dokonujący obrotu w ramach zezwoleń generalnych i globalnych
  jest obowiązany przekazywać organowi kontroli obrotu, co najmniej raz na 6
  miesięcy, informację o realizacji tego obrotu.
2. Minister właściwy do spraw gospodarki określi, w drodze rozporządzenia,
  zakres informacji, o których mowa w ust. 1, obejmujący w szczególności: ilość
  i wartość towarów, określenie kraju, z którym prowadzony jest obrót, nazwę
  importera, eksportera, ich siedziby i adresy, wskazanie pośrednich odbiorców
  i nabywców.
                                   Art. 27.
Na wniosek organów opiniujących organ kontroli obrotu przekazuje tym organom
informacje o realizacji obrotu towarami o znaczeniu strategicznym.
                                       
                                  Rozdział 5
                                Kontrola obrotu
                                       
                                   Art. 28.
1. Obrót podlega kontroli.
2. Kontrola obejmuje w szczególności:
   1) przestrzeganie zgodności obrotu z zezwoleniem, w tym weryfikację
     transakcji po jej dokonaniu,
   2) działanie wewnętrznego systemu kontroli,
   3) prawidłowość prowadzenia ewidencji, o której mowa w art. 25.
3. Kontrolę przeprowadza organ kontroli obrotu przy współdziałaniu organów, o
  których mowa w art. 29 ust. 2.
4. Organ kontroli obrotu może zwrócić się o przeprowadzenie kontroli do innego
  właściwego państwowego organu kontrolnego.
                                       
                                   Art. 29.
1. Do prowadzenia kontroli, o której mowa w art. 28 ust. 1, organ kontroli
  obrotu może powołać zespół kontrolny, zwany dalej ,,zespołem"".
2. Na wniosek ministra właściwego do spraw gospodarki, minister właściwy do
  spraw zagranicznych, Minister Obrony Narodowej,  minister właściwy do spraw
  finansów publicznych,  minister właściwy do spraw wewnętrznych, Szef Urzędu
  Ochrony Państwa, Prezes Państwowej Agencji Atomistyki, Prezes Głównego Urzędu
  Ceł oraz Generalny Inspektor Celny, delegują do prac w zespole
  funkcjonariuszy, żołnierzy lub pracowników podległych albo nadzorowanych
  jednostek organizacyjnych. W skład zespołu minister właściwy do spraw
  gospodarki może także powołać biegłych i ekspertów, za ich zgodą.
3. Organ kontroli obrotu, powołując zespół, wyznacza jego kierownika, który
  koordynuje przebieg czynności kontrolnych oraz sporządza protokół
  pokontrolny.
4. Czynności kontrolne są wykonywane na podstawie upoważnienia do
  przeprowadzenia kontroli wydanego przez organ kontroli obrotu.
5. Minister właściwy do spraw gospodarki określi, w drodze rozporządzenia,
  wzór upoważnienia do przeprowadzenia kontroli. Wzór upoważnienia powinien
  zawierać w szczególności: wskazanie osoby, rodzaj i numer dokumentu
  tożsamości, datę ważności upoważnienia oraz informację, że na żądanie
  posiadacza upoważnienia wykonującego czynności kontrolne dyrektorzy,
  członkowie zarządów, a także pracownicy kontrolowanych przedsiębiorców mają
  obowiązek udzielać informacji i okazywać dokumenty.
                                       
                                   Art. 30.
1. Członkowie zespołu są uprawnieni w szczególności do:
   1) wstępu na teren nieruchomości, obiektu, lokalu lub ich części, gdzie jest
     wykonywana działalność gospodarcza przez przedsiębiorcę, w dniach i
     godzinach, w których jest ona wykonywana lub powinna być wykonywana,
   2) żądania ustnych lub pisemnych wyjaśnień, okazania dokumentów lub innych
     nośników informacji oraz udostępnienia danych mających związek z
     przedmiotem kontroli.
2. Czynności kontrolnych dokonuje się w obecności kontrolowanego, osoby
  zastępującej kontrolowanego lub przez niego zatrudnionej, a w razie
  nieobecności tych osób, w obecności przywołanego świadka.
3. Protokół pokontrolny kierownik zespołu przekazuje organowi kontroli obrotu.
                                       
                                   Art. 31.
1. W przypadku stwierdzenia nieprawidłowości w obrocie organ kontroli obrotu
  wzywa przedsiębiorcę do przywrócenia stanu zgodnego z niniejszą ustawą w
  terminie miesiąca od dnia doręczenia wezwania.
2. Po bezskutecznym upływie terminu, o którym mowa w ust. 1, organ kontroli
  obrotu cofa, w drodze decyzji administracyjnej, zezwolenie indywidualne. W
  przypadku zezwoleń globalnych i generalnych organ kontroli obrotu wydaje
  decyzję administracyjną zakazującą przedsiębiorcy korzystania z zezwolenia. O
  wydaniu decyzji, organ kontroli obrotu niezwłocznie informuje organy
  opiniujące.
3. W przypadku, o którym mowa w ust. 2, przedsiębiorca może otrzymać następne
  zezwolenie indywidualne lub skorzystać z zezwolenia globalnego lub
  generalnego nie wcześniej niż po upływie 3 lat odpowiednio od dnia, w którym
  decyzja o cofnięciu zezwolenia indywidualnego i decyzja o zakazie korzystania
  z zezwolenia generalnego lub globalnego stała się ostateczna.
                                       
                                   Art. 32.
W sprawach nieuregulowanych w niniejszym rozdziale stosuje się przepisy ustawy
z dnia 28 września 1991 r. o kontroli skarbowej (Dz.U. z 1999 r. Nr 54, poz.
572, Nr 83, poz. 931 oraz z 2000 r. Nr 70, poz. 816) dotyczące postępowania
kontrolnego.
                                       
                                  Rozdział 6
                        Przepisy karne i kary pieniężne
                                       
                                   Art.  33.
1. Kto dokonuje obrotu bez zezwolenia lub, chociażby nieumyślnie, wbrew
  warunkom określonym w  zezwoleniu, podlega karze pozbawienia wolności od roku
  do lat 10.
2. Jeżeli sprawca, dokonujący obrotu wbrew warunkom określonym w zezwoleniu,
  działa nieumyślnie i przywrócił stan, o którym mowa w art 31 ust. 1, podlega
  grzywnie, karze ograniczenia wolności albo pozbawienia wolności do lat 2.
3. Karze określonej w ust. 1 podlega, kto dopuszcza do popełnienia czynu
  określonego w ust. 1 lub 2.
4. W razie skazania za przestępstwo określone w ust. 1-3 sąd może orzec
  przepadek towarów o znaczeniu strategicznym lub innych przedmiotów służących
  lub przeznaczonych do popełnienia albo pochodzących bezpośrednio lub
  pośrednio z przestępstwa, w tym środków płatniczych i papierów wartościowych,
  chociażby nie stanowiły one własności sprawcy.
                                       
                                   Art. 34.
Kto nie wypełnia obowiązków lub warunków, o których mowa w art. 24 ust. 1 lub w
art. 26 ust. 1, podlega karze grzywny.
                                       
                                   Art. 35.
Kto utrudnia przeprowadzenie kontroli, o której mowa w art. 28 ust. 1, podlega
karze grzywny.
                                       
                                   Art. 36.
Orzekanie w sprawach, o których mowa w  w art. 34 i art. 35, następuje w trybie
przepisów  Kodeksu postępowania w sprawach o wykroczenia.
                                       
                                   Art. 37.
Przedsiębiorcy niebędącemu osobą fizyczną, który dokonuje obrotu bez ważnego
zezwolenia, organ kontroli obrotu wymierza, w drodze decyzji administracyjnej,
karę pieniężną w wysokości do 200.000 złotych.
                                       
                                   Art. 38.
Przedsiębiorcy niebędącemu osobą fizyczną, który dokonuje obrotu wbrew warunkom
określonym w zezwoleniu, organ kontroli obrotu wymierza, w drodze decyzji
administracyjnej, karę pieniężną w wysokości do 100.000 złotych.
                                       
                                   Art. 39.
Przedsiębiorcy niebędącemu osobą fizyczną, który nie wypełnia obowiązków lub
warunków, o których mowa w art. 24 ust. 1 lub w art. 26 ust. 1, organ kontroli
obrotu wymierza, w drodze decyzji administracyjnej, karę pieniężną w wysokości
do 50.000 złotych.
                                       
                                   Art. 40.
1. Kary pieniężnej nie wymierza się, jeżeli od dnia, w którym stwierdzono
  zaistnienie podstaw odpowiedzialności określonej w art. 37 - 39, upłynęło 5
  lat.
2. Wymierzonej kary pieniężnej nie pobiera się po upływie 5 lat od dnia, w
  którym decyzja o jej wymierzeniu stała się ostateczna.
                                       
                                   Art. 41.
1. Termin płatności kary pieniężnej wynosi 30 dni od dnia, w którym decyzja o
  jej wymierzeniu stała się ostateczna.
2. Kara pieniężna nieuiszczona w terminie podlega, wraz z odsetkami za zwłokę,
  przymusowemu ściągnięciu w trybie określonym w przepisach o postępowaniu
  egzekucyjnym w administracji.
                                       
                                   Art. 42.
W przypadku, gdy zapłata wymierzonej kary pieniężnej w terminie określonym w
art. 41 ust. 1 znacznie ograniczy lub uniemożliwi dalsze prowadzenie
działalności gospodarczej przez przedsiębiorcę, organ kontroli obrotu może, na
wniosek przedsiębiorcy, wydać decyzję administracyjną o odroczeniu terminu
płatności lub rozłożeniu kary pieniężnej na raty, na okres nie dłuższy niż rok.
                                       
                                  Rozdział 7
                      Zmiany w przepisach obowiązujących
                                       
                                   Art. 43.
W ustawie z dnia 9 stycznia 1997 r. Kodeks celny (Dz.U. Nr 157, poz. 1026, Nr
160, poz. 1084, z 1998 r. Nr 106, poz. 668, Nr 160, poz. 1063, z 1999 r. Nr 40,
poz. 402, Nr 72, poz. 802 oraz z 2000 r. Nr 22, poz. 269) w art. 14 § 6a
otrzymuje brzmienie:
   "§ 6a. Do pozwoleń, o których mowa w § 6 stosuje się odpowiednio art. 17, 18 i
     20 ustawy z dnia 11 grudnia 1997 r. o administrowaniu obrotem z zagranicą
     towarami i usługami (Dz.U. z 1997 r. Nr 157, poz. 1026, z 1999 r. Nr 55,
     poz. 587, Nr 101, poz. 1178)".
   
                                   Art. 44.
W ustawie z dnia 11 grudnia 1997 r. o administrowaniu obrotem z zagranicą
towarami i usługami oraz o obrocie specjalnym (Dz.U. Nr 157, poz. 1026, z 1999
r. Nr 56, poz. 587 i Nr 101, poz. 1178) wprowadza się następujące zmiany:
1) w tytule skreśla się wyrazy "oraz o obrocie specjalnym";
2) w art. 1 w ust. 1 skreśla się wyrazy " , a także obrotem specjalnym";
3) skreśla się pkt 3 w art. 2;
4) skreśla się rozdziały 4-6;
5) skreśla się art. 55.
                                   Art. 45.
W ustawie z dnia 10 września 1999 r. o niektórych umowach kompensacyjnych
zawieranych w związku z umowami dostaw na potrzeby obronności i bezpieczeństwa
państwa (Dz.U. Nr 80, poz. 903) w art. 3 pkt 5 otrzymuje brzmienie:
  ,,5) uzbrojeniu lub sprzęcie wojskowym " rozumie się przez to uzbrojenie w
     rozumieniu ustawy z dnia .... o obrocie z zagranicą towarami,
     technologiami i usługami o znaczeniu strategicznym dla bezpieczeństwa
     państwa, a także dla utrzymania międzynarodowego pokoju i bezpieczeństwa
     oraz o zmianie niektórych ustaw (Dz.U.              ),"".
                                       
                                   Art.  46.
W ustawie z dnia 7 października 1999 r. o wspieraniu restrukturyzacji
przemysłowego potencjału obronnego i modernizacji technicznej Sił Zbrojnych
Rzeczypospolitej Polskiej (Dz.U. Nr 83, poz. 932) w art. 4 pkt 6 otrzymuje
brzmienie:
  ,,6) uzbrojeniu lub sprzęcie wojskowym " rozumie się przez to uzbrojenie w
     rozumieniu ustawy z dnia .... o obrocie z zagranicą towarami,
     technologiami i usługami o znaczeniu strategicznym dla bezpieczeństwa
     państwa, a także dla utrzymania międzynarodowego pokoju i bezpieczeństwa
     oraz o zmianie niektórych ustaw (Dz.U.              ),"".
                                       
                                  Rozdział 8
                        Przepisy przejściowe i końcowe
                                       
                                   Art. 47.
Postępowania wszczęte na podstawie przepisów ustaw, o których mowa w art. 44 i
51 oraz nie zakończone do dnia wejścia w życie niniejszej ustawy ostateczną
decyzją, podlegają umorzeniu.
                                       
                                   Art. 48.
1. Pozwolenia na przywóz, wywóz lub tranzyt towarów i technologii ujętych w
  wykazach towarów i technologii objętych szczególną kontrolą, wydane na
  podstawie przepisów art. 3 ust. 1 ustawy z dnia 2 grudnia 1993 r. o zasadach
  szczególnej kontroli obrotu z zagranicą towarami i technologiami w związku z
  porozumieniami i zobowiązaniami międzynarodowymi (Dz. U. Nr 129, poz. 598, z
  1996 r. Nr 106, poz. 496, z 1997 r. Nr 88, poz. 554 i Nr 157, poz. 1026 oraz
  z 1999 r. Nr 70, poz. 775 i Nr 83, poz.931), z dniem wejścia w życie
  niniejszej ustawy stają się zezwoleniami indywidualnymi w rozumieniu art. 7
  ust. 1 pkt 1 i zachowują ważność przez okres na jaki zostały wydane, jednak
  nie dłużej niż do dnia 31 grudnia 2001 r.
2. Pozwolenia wydane na podstawie art. 38 ust. 1 ustawy z dnia 11 grudnia 1997
  r. o administrowaniu obrotem z zagranicą towarami i usługami oraz o obrocie
  specjalnym (Dz.U. Nr 157, poz. 1026 oraz z 1999 r. Nr 55, poz. 587 i Nr 101,
  poz. 1178) w zakresie dotyczącym obrotu specjalnego, z dniem wejścia w życie
  niniejszej ustawy stają się zezwoleniami indywidualnymi w rozumieniu art. 7
  ust. 2 i zachowują ważność przez okres na jaki zostały wydane, jednak nie
  dłużej niż do dnia 31 grudnia 2001 r.
                                       
                                   Art. 49.
Przepisy wykonawcze dotyczące wykazów towarów i technologii objętych szczególną
kontrolą obrotu z zagranicą wydane przed wejściem w życie niniejszej ustawy na
podstawie przepisów dotychczasowych, zachowują moc do czasu wydania przepisów
wykonawczych na podstawie niniejszej ustawy, nie dłużej jednak niż przez 6
miesięcy od dnia wejścia w życie tej ustawy.
                                       
                                   Art. 50.
1. Do dnia wejścia w życie przepisów art. 9 ust. 4 pkt 1 i 4 i art. 10 ust. 1,
  zezwolenia indywidualne mogą być wydawane przedsiębiorcom, którzy przed dniem
  wejścia w życie niniejszej ustawy uzyskali wpis do rejestru przedsiębiorców
  prowadzących obrót specjalny z zagranicą na mocy przepisów art. 33 ustawy z
  dnia 11 grudnia 1997 r. o administrowaniu obrotem z zagranicą towarami i
  usługami oraz o obrocie specjalnym, oraz przedsiębiorcom, którzy przedłożą
  certyfikat, o którym mowa w art. 11 ust. 4.
2. Do dnia wejścia w życie art. 8 ust. 2 na obrót towarami podwójnego
  zastosowania wydaje się wyłącznie zezwolenia indywidualne.
                                       
                                   Art. 51.
Traci moc ustawa z dnia 2 grudnia 1993 r. o zasadach szczególnej kontroli
obrotu z zagranicą towarami i technologiami w związku z porozumieniami i
zobowiązaniami międzynarodowymi (Dz. U. Nr 129, poz. 598, z 1996 r. Nr 106,
poz. 496, z 1997 r. Nr 88, poz. 554 i Nr 157, poz. 1026 oraz z 1999 r. Nr 70,
poz. 775 i Nr 83, poz.931).
                                       
                                   Art. 52.
Ustawa wchodzi w życie z dniem 1 stycznia 2001 r., z wyjątkiem:
   1) art. 8 ust. 2, który wchodzi w życie po upływie 3 lat od dnia ogłoszenia,
   2) art. 9 ust. 4 pkt 1 i 4 i art. 10 ust. 1, które wchodzą w życie z dniem 1
     stycznia 2002 r.
   
   
   
   
                                                                               
   
