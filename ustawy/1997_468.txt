



Dz.U. z 1997 r. Nr 75, poz. 468
                                    
                                    
                                    
                                 USTAWA
                       z dnia 24 kwietnia 1997 r.
                                    
                     o przeciwdziałaniu narkomanii
                                    
                                    
                               Rozdział 1
                            Przepisy ogólne
                                    
                                Art. 1.
 1. Ustawa określa zasady przeciwdziałania narkomanii.
 2. Przeciwdziałanie narkomanii obejmuje:
    1) działalność wychowawczą i zapobiegawczą,
    2) leczenie, rehabilitację i readaptację osób uzależnionych,
    3) nadzór nad substancjami, których używanie może prowadzić do narkomanii,
    4) zwalczanie niedozwolonego obrotu, wytwarzania, przetwarzania, przerobu
      i posiadania substancji, których używanie może prowadzić do narkomanii,
    5) nadzór nad uprawami roślin zawierających substancje, których używanie
      może prowadzić do narkomanii.
 
                                Art. 2.
Przepisy ustawy stosuje się odpowiednio do:
    1) środków farmaceutycznych, które są środkami odurzającymi lub substancjami
      psychotropowymi, w zakresie nie uregulowanym w przepisach
      o środkach farmaceutycznych, materiałach medycznych, aptekach,
      hurtowniach i nadzorze farmaceutycznym,
    2) trucizn i środków szkodliwych, które są prekursorami, w zakresie nie 
      uregulowanym w przepisach o substancjach trujących.
                                    
                                Art. 3.
 1. Zadania w zakresie przeciwdziałania narkomanii są realizowane przez organy
   administracji rządowej i samorządu terytorialnego.
 2. Zadania dotyczące przeciwdziałania narkomanii są realizowane, w zakresie 
   określonym w ustawie, również przez:
    1) szkoły i placówki objęte systemem oświaty oraz szkoły wyższe,
    2) zakłady opieki zdrowotnej i inne jednostki organizacyjne działające w 
      dziedzinie ochrony zdrowia,
    3) jednostki wojskowe i Policji,
    4) kluby sportowe,
    5) zakłady poprawcze, areszty śledcze i zakłady karne.
 3. W realizacji zadań z zakresu przeciwdziałania narkomanii mogą uczestniczyć
   w szczególności stowarzyszenia, organizacje społeczne, fundacje, kościoły
   i inne związki wyznaniowe, medyczne samorządy zawodowe, rodziny 
   osób uzależnionych oraz grupy samopomocy osób uzależnionych i ich rodzin.
 
                                Art. 4.
 1. Podstawę do działań w zakresie przeciwdziałania narkomanii stanowi Krajowy
   Program Przeciwdziałania Narkomanii.
 2. Krajowy Program Przeciwdziałania Narkomanii uchwala Rada Ministrów 
   na wniosek Ministra Zdrowia i Opieki Społecznej.
 3. Rada Ministrów składa corocznie Sejmowi, w terminie do dnia 30 czerwca, 
   sprawozdanie z realizacji Krajowego Programu Przeciwdziałania Narkomanii.
 
                                Art. 5.
 1. Tworzy się Radę do Spraw Przeciwdziałania Narkomanii, zwaną dalej 
   "Radą".
 2. Rada działa przy Prezesie Rady Ministrów.
 3. Rada jest organem opiniodawczo-doradczym w sprawach z zakresu przeciwdziałania
   narkomanii.
 4. W skład Rady wchodzą przedstawiciele naczelnych i centralnych organów 
   administracji rządowej zajmujących się problematyką przeciwdziałania narkomanii.
 5. W skład Rady mogą wchodzić również przedstawiciele stowarzyszeń, fundacji,
   kościołów i innych związków wyznaniowych, samorządów zawodowych
   i innych jednostek działających w zakresie przeciwdziałania narkomanii,
   skierowani przez te podmioty.
 6. Prezes Rady Ministrów określi, w drodze rozporządzenia, skład i zadania 
   Rady  oraz szczegółowe warunki i tryb jej działania.
 
                                Art. 6.
Użyte w ustawie określenia oznaczają:
    1) prekursor - każdą substancję pochodzenia naturalnego lub syntetycznego,
      która może być przetworzona na środek odurzający lub substancję
      psychotropową albo może służyć do ich wytworzenia, określoną w 
      wykazie prekursorów stanowiącym załącznik nr 1 do ustawy,
    2) środek odurzający - każdą substancję pochodzenia naturalnego lub 
      syntetycznego działającą na ośrodkowy układ nerwowy, określoną w 
      wykazie środków odurzających stanowiącym załącznik nr 2 do ustawy,
    3) substancja psychotropowa - każdą substancję pochodzenia naturalnego
      lub syntetycznego działającą na ośrodkowy układ nerwowy, określoną
      w wykazie substancji psychotropowych stanowiącym załącznik nr 
      3 do ustawy,
    4) środek zastępczy - substancję w każdym stanie fizycznym, która jest 
      trucizną lub środkiem szkodliwym, używaną zamiast lub w takich samych
      celach niemedycznych jak środek odurzający lub substancja psychotropowa,
    5) narkomania - stałe lub okresowe używanie w celach niemedycznych 
      środków odurzających lub substancji psychotropowych albo środków 
      zastępczych, w wyniku czego może powstać lub powstało uzależnienie 
      od nich,
    6) uzależnienie od środków odurzających lub substancji psychotropowych 
      - zespół zjawisk psychicznych lub fizycznych wynikających z działania 
      tych środków lub substancji na organizm ludzki, charakteryzujący się 
      zmianą zachowania lub innymi reakcjami psychofizycznymi i koniecznością
      używania stale lub okresowo tych środków lub substancji w 
      celu doznania ich wpływu na psychikę lub dla uniknięcia następstw 
      wywołanych ich brakiem,
    7) osoba zagrożona uzależnieniem - osobę, u której zespół zjawisk psychicznych
      i oddziaływań środowiskowych stwarza wysokie prawdopodobieństwo
      powstania zależności od środków odurzających lub substancji
      psychotropowych, albo osobę sporadycznie używającą środki odurzające
      lub substancje psychotropowe albo środki zastępcze,
    8) osoba uzależniona - osobę, która, w wyniku nadużywania środków 
      odurzających, substancji psychotropowych lub środków zastępczych albo
      używania ich w celach medycznych, znajduje się w stanie uzależnienia
      od tych środków lub substancji,
    9) używanie - wprowadzanie do organizmu człowieka środka odurzającego,
      substancji psychotropowej lub środka zastępczego, niezależnie 
      od drogi podania,
   10) leczenie substytucyjne - stosowanie, w ramach programu leczenia uzależnienia,
      środka odurzającego lub substancji psychotropowej,
   11) rehabilitacja - działania w celu przywrócenia sprawności fizycznej lub 
      psychicznej, obniżonej lub utraconej z powodu narkomanii,
   12) readaptacja - działania w celu przystosowania do warunków zewnętrznego
      środowiska społecznego lub zawodowego osoby, która w wyniku
      narkomanii wykazuje zaburzenia adaptacji do środowiska,
   13) mak - roślinę z gatunku mak lekarski (Papaver somniferum L.), zwaną
      również makiem ogrodowym albo uprawnym,
   14) mak niskomorfinowy - roślinę z gatunku mak lekarski należącą do 
      odmiany, w której zawartość morfiny w torebce (makówce) bez nasion,
      wraz z przylegającą do niej łodygą o długości do 7 cm, wynosi 
      poniżej 0,06% w przeliczeniu na zasadę morfiny i na suchą masę wymienionych
      części rośliny,
   15) mleczko makowe - sok mleczny torebki (makówki) maku,
   16) opium - stężały sok mleczny torebki (makówki) maku,
   17) słoma makowa - torebkę (makówkę) maku bez nasion, wraz z łodygą, 
      lub poszczególne ich części,
   18) konopie - rośliny z rodzaju konopi (Cannabis L.),
   19) konopie włókniste - rośliny z gatunku konopie siewne (Cannabis sativa
      L.) o zawartości delta-9-tetrahydrokannabinolu poniżej 0,30% w 
      suchej masie ziela,
   20) ziele konopi - kwiatowe lub owocujące wierzchołki konopi, z których 
      nie usunięto żywicy,
   21) żywica konopi - żywicę i inne produkty konopi zawierające delta-9-tetrahydrokannabinol
      lub inne aktywne biologicznie kannabinole,
   22) uprawa maku lub konopi - plantację tych roślin bez względu na powierzchnię
      uprawy,
   23) wytwarzanie - czynności, za pomocą których mogą być otrzymywane 
      środki odurzające lub substancje psychotropowe albo ich prekursory, 
      ich oczyszczanie, ekstrakcję surowców i półproduktów oraz otrzymywanie
      soli tych środków lub substancji,
   24) przetwarzanie - czynności prowadzące do przemiany środków odurzających,
      substancji psychotropowych lub prekursorów na inne środki 
      odurzające, substancje psychotropowe lub prekursory albo na substancje
      nie będące środkami odurzającymi, substancjami psychotropowymi 
      lub prekursorami,
   25) przerób - otrzymywanie stałych lub ciekłych mieszanin środków odurzających,
      substancji psychotropowych lub prekursorów oraz nadawanie
      tym środkom lub substancjom postaci stosowanej w lecznictwie,
   26) preparat - roztwór lub mieszaninę w każdym stanie fizycznym, zawierające
      jeden lub więcej środków odurzających lub substancji psychotropowych
      albo ich prekursorów, stosowane w lecznictwie jako leki w 
      postaci dawkowanej albo nie podzielonej.
 
                               Rozdział 2
                Działalność wychowawcza i zapobiegawcza
                                    
                                Art. 7.
 1. Działalność wychowawcza i zapobiegawcza obejmuje:
    1) promocję zdrowia psychicznego,
    2) promocję zdrowego stylu życia,
    3) informowanie o szkodliwości środków i substancji, których używanie 
      może prowadzić do narkomanii, oraz o narkomanii i jej skutkach.
 2. Zadania, o których mowa w ust. 1, są realizowane w szczególności przez:
    1) wprowadzenie problematyki zapobiegania narkomanii do programów 
      szkół i innych placówek systemu oświaty,
    2) wprowadzenie problematyki zapobiegania narkomanii do programów 
      przygotowania zawodowego osób zajmujących się wychowaniem w 
      szkołach i innych placówkach systemu oświaty,
    3) tworzenie placówek prowadzących działalność zapobiegawczą, zwłaszcza
      w środowiskach zagrożonych uzależnieniem,
    4) wspieranie działań ogólnokrajowych i lokalnych organizacji, o których 
      mowa w art. 3 ust. 3, oraz innych inicjatyw społecznych,
    5) uwzględnienie problematyki zapobiegania narkomanii w działalności 
      telewizji publicznej oraz innych środków masowego przekazu,
    6) prowadzenie badań naukowych nad problematyką narkomanii.
 3. Szczegółowe zadania z zakresu działalności wychowawczej i zapobiegawczej
   określi Krajowy Program Przeciwdziałania Narkomanii.
 
                                Art. 8.
 1. Minister Edukacji Narodowej w porozumieniu z Ministrem Zdrowia i 
   Opieki Społecznej określi, w drodze rozporządzenia, zakres problematyki 
   promocji zdrowia psychicznego i zdrowego stylu życia, ze szczególnym 
   uwzględnieniem  zagadnień dotyczących zapobiegania narkomanii, w podstawach
   programowych i programach wychowania realizowanych w szkołach
   i innych placówkach systemu oświaty.
 2. Minister Edukacji Narodowej w porozumieniu z Ministrem Zdrowia i 
   Opieki Społecznej podejmie działania na rzecz uwzględnienia problematyki
   promocji zdrowia psychicznego i zdrowego stylu życia, ze szczególnym 
   uwzględnieniem zagadnień dotyczących zapobiegania narkomanii, w programach
   przygotowania zawodowego nauczycieli i osób zajmujących się 
   wychowaniem i nauczaniem dzieci i młodzieży w szkołach i innych placówkach
   systemu oświaty.
 
                                Art. 9.
 1. Ministrowie Edukacji Narodowej, Zdrowia i Opieki Społecznej, Kultury i 
   Sztuki, Rolnictwa i Gospodarki Żywnościowej, Obrony Narodowej, Spraw 
   Wewnętrznych i Administracji, Sprawiedliwości, Transportu i Gospodarki 
   Morskiej oraz Prezes Urzędu Kultury Fizycznej i Turystyki, każdy w zakresie
   swojego działania, są obowiązani rozwijać i popierać działalność informacyjną
   i kulturalną podejmowaną w celu informowania społeczeństwa 
   o szkodliwości narkomanii.
 2. Zadania, o których mowa w ust. 1, mogą być wykonywane przez gminę jako
   zadania zlecone z zakresu administracji rządowej.
                                Art. 10.
 1. Ministrowie Edukacji Narodowej, Zdrowia i Opieki Społecznej, Kultury i 
   Sztuki, Rolnictwa i Gospodarki Żywnościowej, Obrony Narodowej, Spraw 
   Wewnętrznych i Administracji, Sprawiedliwości, Transportu i Gospodarki 
   Morskiej, Pracy i Polityki Socjalnej oraz Prezes Urzędu Kultury Fizycznej i 
   Turystyki, każdy w zakresie swojego działania, są obowiązani prowadzić 
   działalność wychowawczą i zapobiegawczą polegającą na:
    1) promocji zdrowego stylu życia,
    2) tworzeniu placówek prowadzących działalność zapobiegawczą w środowiskach
      zagrożonych uzależnieniem,
    3) wspieraniu działań ogólnokrajowych i lokalnych jednostek, o których 
      mowa w art. 3 ust. 3, oraz innych inicjatyw społecznych.
 2. Zadania, o których mowa w ust. 1, mogą być wykonywane przez gminę jako
   zadania zlecone z zakresu administracji rządowej.
 3. Minister Edukacji Narodowej w porozumieniu z Ministrem Zdrowia i 
   Opieki Społecznej określi, w drodze rozporządzenia, szczegółowe formy 
   działalności wychowawczej i zapobiegawczej wśród dzieci i młodzieży zagrożonych
   uzależnieniem.
 
                                Art. 11.
Ministrowie Zdrowia i Opieki Społecznej, Edukacji Narodowej, Spraw Wewnętrznych
i Administracji, Sprawiedliwości, Transportu i Gospodarki Morskiej, 
Pracy i Polityki Socjalnej oraz Przewodniczący Komitetu Badań Naukowych, 
każdy w zakresie swojego działania, zapewnią prowadzenie badań naukowych 
nad problematyką narkomanii, w tym badań statystycznych i epidemiologicznych.
                                Art. 12.
Ministrowie Zdrowia i Opieki Społecznej, Edukacji Narodowej, Obrony Narodowej,
Spraw Wewnętrznych i Administracji, Sprawiedliwości, Transportu i 
Gospodarki Morskiej oraz Pracy i Polityki Socjalnej, każdy w zakresie swojego 
działania, zapewnią niezbędną liczbę osób przygotowanych do realizacji zadań, 
o których mowa w art. 1, oraz ich szkolenie i doskonalenie.
                               Rozdział 3
                  Postępowanie z osobami uzależnionymi
                                    
                                Art. 13.
Poddanie się leczeniu, rehabilitacji lub readaptacji jest dobrowolne, o ile przepisy
ustawy nie stanowią inaczej.
                                Art. 14.
 1. Leczenie i rehabilitację osoby uzależnionej prowadzi zakład opieki zdrowotnej
   lub lekarz wykonujący indywidualną specjalistyczną praktykę lekarską.
 2. Rehabilitację osoby uzależnionej może prowadzić również podmiot nie 
   wymieniony w ust. 1, po uzyskaniu zezwolenia wojewody.
 3. Zezwolenie, o którym mowa w ust. 2:
    1) może otrzymać podmiot, który spełnia warunki zapewniające realizację
      programu rehabilitacji osób uzależnionych,
    2) cofa się w wypadku, gdy podmiot przestał spełniać warunki stanowiące
      podstawę wydania zezwolenia.
 4. Nadzór nad działalnością podmiotu, o którym mowa w ust. 2, sprawuje 
   wojewoda.
 5. Minister Zdrowia i Opieki Społecznej określi, w drodze rozporządzenia, 
   warunki, które powinien spełniać podmiot ubiegający się o zezwolenie na 
   prowadzenie rehabilitacji osób uzależnionych, oraz sposób sprawowania 
   nadzoru, o którym mowa w ust. 4.
 6. Readaptację osób uzależnionych mogą prowadzić zakłady opieki zdrowotnej
   oraz podmioty wymienione w art. 3 ust. 3.
 7. Świadczenia, o których mowa w ust. 1 i 6, są udzielane bezpłatnie przez 
   publiczny zakład opieki zdrowotnej osobie uzależnionej, niezależnie od jej 
   stałego miejsca zamieszkania w kraju.
 
                                Art. 15.
 1. Osoba uzależniona może być leczona zgodnie z programem przewidującym
   stosowanie leczenia substytucyjnego.
 2. Leczenie substytucyjne może prowadzić wyłącznie publiczny zakład opieki 
   zdrowotnej po uzyskaniu zezwolenia Ministra Zdrowia i Opieki Społecznej.
 3. Zezwolenie na leczenie substytucyjne może otrzymać publiczny zakład 
   opieki zdrowotnej, który posiada odpowiednie warunki lokalowe i kadrowe
   zapewniające realizację programu leczenia stacjonarnego albo prowadzenia
   leczenia systemem ambulatoryjnym.
 4. Zezwolenie na leczenie substytucyjne ulega cofnięciu, gdy zakład przestał 
   spełniać warunki stanowiące podstawę wydania zezwolenia.
 5. Minister Zdrowia i Opieki Społecznej określi, w drodze rozporządzenia, 
   szczegółowy tryb postępowania przy leczeniu substytucyjnym oraz warunki, 
   które powinien spełniać zakład prowadzący leczenie substytucyjne.
 
                                Art. 16.
Minister Sprawiedliwości w porozumieniu z Ministrem Zdrowia i Opieki Społecznej
określi, w drodze rozporządzenia, szczegółowe warunki i tryb postępowania
leczniczego, rehabilitacyjnego i readaptacyjnego w stosunku do osób 
uzależnionych, umieszczonych w:
    1) zakładach poprawczych,
    2) zakładach karnych i aresztach śledczych.
    
                                Art. 17.
 1. Na wniosek przedstawiciela ustawowego, krewnych w linii prostej, rodzeństwa
   lub faktycznego opiekuna albo z urzędu, sąd rodzinny może skierować 
   osobę uzależnioną, która nie ukończyła 18 lat, na przymusowe leczenie i 
   rehabilitację.
 2. Czasu przymusowego leczenia i rehabilitacji nie określa się z góry, nie może
   on być jednak dłuższy niż 2 lata.
 3. Jeżeli osoba uzależniona ukończy 18 lat przed zakończeniem leczenia lub 
   rehabilitacji, sąd rodzinny może je przedłużyć na czas niezbędny do osiągnięcia
   celu  leczenia i rehabilitacji, łącznie nie dłuższy jednak niż określony
   w ust. 2.
 4. Postępowanie w sprawach, o których mowa w ust. 1, toczy się według 
   przepisów o postępowaniu w sprawach nieletnich.
 
                               Rozdział 4
        Prekursory, środki odurzające i substancje psychotropowe
                                    
                                Art. 18.
 1. Prekursory dzieli się na grupy w zależności od możliwości ich zastosowania 
   do wytwarzania środków odurzających, substancji psychotropowych lub innych
   prekursorów.
 2. Podział prekursorów na grupy I-R, IIA-R i IIB-R określa załącznik nr 1 
   do ustawy.
                                    
                                Art. 19.
 1. Środki odurzające dzieli się na grupy w zależności od stopnia ryzyka powstania
   uzależnienia w wypadku używania ich w celach niemedycznych 
   oraz zakresu ich stosowania w celach medycznych.
 2. Podział środków odurzających na grupy I-N, II-N, III-N i IV-N określa 
   załącznik nr 2 do ustawy.
 
                                Art. 20.
 1. Substancje psychotropowe dzieli się na grupy w zależności od stopnia ryzyka
   powstania uzależnienia w wypadku używania ich w celach niemedycznych
   oraz zakresu ich stosowania w celach medycznych.
 2. Podział substancji psychotropowych na grupy I-P, II-P, III-P i IV-P określa
   załącznik nr 3 do ustawy.
 
                                Art. 21.
 1. Środki odurzające grup I-N i II-N oraz substancje psychotropowe grup 
   II-P, III-P i IV-P mogą być używane wyłącznie w celach medycznych, 
   przemysłowych lub prowadzenia badań naukowych.
 2. Substancje psychotropowe grupy I-P mogą być używane wyłącznie w celu 
   prowadzenia badań  naukowych, a środki odurzające grupy IV-N wyłącznie
   w celu prowadzenia badań naukowych oraz w lecznictwie zwierząt - w 
   zakresie wskazanym w załączniku nr 2 do ustawy.
 
                                Art. 22.
 1. Środki odurzające, substancje psychotropowe lub ich preparaty oraz prekursory
   grupy I-R może posiadać wyłącznie podmiot gospodarczy, jednostka
   organizacyjna lub osoba fizyczna uprawniona na podstawie przepisów 
   ustawy.
 2. Posiadane bez uprawnienia środki odurzające, substancje psychotropowe 
   lub ich preparaty oraz prekursory grupy I-R podlegają zabezpieczeniu 
   przez organy ścigania lub organy celne w trybie określonym w przepisach 
   o postępowaniu egzekucyjnym w administracji.
 3. O przepadku na rzecz Skarbu Państwa środków, substancji, preparatów 
   lub prekursorów, o których mowa w ust. 2, orzeka sąd w postępowaniu 
   karnym.
 4. W wypadku, gdy nie zostało wszczęte postępowanie karne, o przepadku 
   na rzecz Skarbu Państwa środków, substancji, preparatów lub prekursorów,
   o których mowa w ust. 2, orzeka wojewódzki inspektor farmaceutyczny
   w trybie przepisów o postępowaniu egzekucyjnym w administracji.
 
                                Art. 23.
 1. Środki odurzające lub substancje psychotropowe może wytwarzać, przetwarzać
   lub przerabiać, z zastrzeżeniem ust. 3, wyłącznie podmiot gospodarczy
   posiadający wydaną na podstawie odrębnych przepisów koncesję na 
   wytwarzanie środków farmaceutycznych, po uzyskaniu zezwolenia Ministra 
   Zdrowia i Opieki Społecznej określającego środki lub substancje, które 
   mogą być przedmiotem wytwarzania, przetwarzania lub przerobu.
 2. Prekursory grupy I-R może wytwarzać, przetwarzać lub przerabiać, z zastrzeżeniem
   ust. 3 i 13, wyłącznie podmiot gospodarczy, który uzyskał zezwolenie
   Ministra Zdrowia i Opieki Społecznej.
 3. Środki odurzające grup I-N, II-N i IV-N, substancje psychotropowe grup 
   I-P, II-P i III-P lub, z zastrzeżeniem ust. 13, prekursory grupy I-R może 
   wytwarzać, przetwarzać lub przerabiać, w celu prowadzenia badań naukowych,
   wyłącznie szkoła wyższa, jednostka badawczo-rozwojowa lub inna 
   placówka naukowa - w zakresie swojej działalności statutowej - po uzyskaniu
   zezwolenia Ministra Zdrowia i Opieki Społecznej określającego środki
   lub substancje, które mogą być przedmiotem wytwarzania, przetwarzania
   lub przerobu.
 4. Nie wymaga zezwolenia przerób środków odurzających lub substancji psychotropowych,
   jeżeli jest dokonywany w aptece.
 5. Zezwolenia, o których mowa w ust. 1 i 2, mogą być wydane po stwierdzeniu
   przez wojewódzkiego inspektora farmaceutycznego, że podmiot gospodarczy
   występujący o wydanie zezwolenia zapewnia warunki produkcji i 
   obrotu zabezpieczające przed użyciem środków odurzających, substancji 
   psychotropowych lub prekursorów objętych zezwoleniem przez osoby nie 
   upoważnione lub w celach innych niż określone w wydanym zezwoleniu.
 6. Środki odurzające grupy II-N, substancje psychotropowe grup II-P, III-P i 
   IV-P lub, z zastrzeżeniem ust. 13, prekursory grupy I-R może stosować, w 
   celach przemysłowych, wyłącznie podmiot gospodarczy lub inna jednostka 
   organizacyjna po uzyskaniu zezwolenia wojewódzkiego inspektora farmaceutycznego,
   określającego środki lub substancje będące przedmiotem zezwolenia.
 7. Przepisu ust. 6 nie stosuje się do podmiotu gospodarczego, który uzyskał 
   zezwolenie na podstawie ust. 1.
 8. Środki odurzające grupy IV-N lub substancje psychotropowe grupy I-P 
   może stosować, w celu prowadzenia badań naukowych, wyłącznie szkoła 
   wyższa, jednostka badawczo-rozwojowa lub inna placówka naukowa - w 
   zakresie swojej działalności statutowej - po uzyskaniu zezwolenia Ministra 
   Zdrowia i Opieki Społecznej, określającego środki lub substancje będące 
   przedmiotem zezwolenia.
 9. Zezwolenia, o których mowa w ust. 1-3, 6 i 8, mogą określać dozwoloną 
   wielkość i cel wytwarzania, przetwarzania, przerobu lub stosowania każdego
   środka odurzającego, substancji psychotropowej lub prekursora oraz 
   termin ważności zezwolenia.
10. Zezwolenia, o których mowa w ust. 1-3, 6 i 8, mogą być cofnięte w razie 
   nieprzestrzegania przepisów ustawy oraz niedotrzymania warunków określonych
   w zezwoleniu.
11. Środki odurzające grup I-N i II-N, substancje psychotropowe grupy II-P 
   lub prekursory grupy I-R, z zastrzeżeniem ust. 12, może stosować, w celu 
   prowadzenia badań naukowych, wyłącznie szkoła wyższa, jednostka badawczo-rozwojowa
   lub inna placówka naukowa - w zakresie swojej działalności
   statutowej - po zgłoszeniu tego faktu wojewódzkiemu inspektorowi 
   farmaceutycznemu.
12. Nie wymaga zgłoszenia stosowanie, w celu prowadzenia badań naukowych, 
   substancji psychotropowych grup III-P i IV-P lub prekursorów grupy I-R, 
   określonych w wykazie, o którym mowa w ust. 13, przez szkołę wyższą, jednostkę
   badawczo-rozwojową lub inną placówkę naukową - w zakresie 
   ich działalności statutowej.
13. Minister Zdrowia i Opieki Społecznej może określić, w drodze rozporządzenia,
   wykaz prekursorów z grupy I-R, których wytwarzanie, przetwarzanie,
   przerób lub stosowanie nie wymagają zezwolenia, lecz zgłoszenia wojewódzkiemu
   inspektorowi farmaceutycznemu.
14. Minister Zdrowia i Opieki Społecznej określi, w drodze rozporządzenia:
    1) szczegółowe warunki i tryb wydawania oraz cofania zezwoleń, o których
      mowa w ust. 1-3, 6 i 8, a także obowiązki podmiotów posiadających
      te zezwolenia, w szczególności w zakresie przechowywania środków
      objętych zezwoleniem oraz prowadzenia dokumentacji dotyczącej 
      ich posiadania i obrotu nimi,
    2) szczegółowe warunki zgłaszania działalności, o której mowa w ust. 11 i 
      13, oraz obowiązki podmiotów zobowiązanych do zgłoszenia takiej 
      działalności.
 
                                Art. 24.
 1. Zbiór mleczka makowego i opium z maku oraz ziela konopi i żywicy konopi
   jest dozwolony wyłącznie w celu prowadzenia badań naukowych, po 
   uzyskaniu zezwolenia Ministra Zdrowia i Opieki Społecznej.
 2. Minister Zdrowia i Opieki Społecznej określi, w drodze rozporządzenia, 
   warunki i tryb wydawania i cofania zezwoleń, o których mowa w ust. 1.
 3. Sporządzanie wyciągów ze słomy makowej może odbywać się wyłącznie w 
   zakładzie przemysłu farmaceutycznego posiadającym zezwolenie na wytwarzanie
   środków odurzających uzyskane zgodnie z art. 23 ust. 1 oraz 
   w szkole wyższej, jednostce badawczo-rozwojowej i Centralnym Ośrodku 
   Badania Odmian Roślin Uprawnych - w zakresie ich działalności statutowej.
 
                                Art. 25.
 1. Przywóz z zagranicy lub wywóz za granicę środków odurzających lub substancji
   psychotropowych może być dokonywany wyłącznie przez podmioty 
   gospodarcze, o których mowa w art. 23 ust. 1 lub art. 27 ust. 1, lub na ich 
   rzecz.
 2. Przywóz z zagranicy środków odurzających lub substancji psychotropowych 
   oraz prekursorów grupy I-R może nastąpić po uzyskaniu, dla każdej przesyłki
   przywożonej do kraju, zezwolenia na przywóz, wydanego przez Ministra
   Zdrowia i Opieki Społecznej oraz zezwolenia na wywóz, wydanego 
   przez właściwe władze kraju wywozu.
 3. Wywóz za granicę środków odurzających lub substancji psychotropowych 
   oraz prekursorów grupy I-R może nastąpić po uzyskaniu, dla każdej przesyłki
   wywożonej z kraju, zezwolenia na wywóz, wydanego przez Ministra 
   Zdrowia i Opieki Społecznej, oraz zezwolenia na przywóz, wydanego 
   przez właściwe władze kraju przywozu.
 4. Minister Zdrowia i Opieki Społecznej określi, w drodze rozporządzenia, 
   szczegółowe warunki i tryb wydawania zezwoleń, o których mowa w ust. 2 
   i 3, wzory tych zezwoleń, obowiązki podmiotów posiadających te zezwolenia
   w zakresie przechowywania środków objętych zezwoleniem, wydawania 
   tych środków jednostkom uprawnionym oraz prowadzenia dokumentacji w 
   zakresie ich posiadania i obrotu nimi.
 5. Przywóz z zagranicy lub wywóz za granicę słomy makowej może być dokonany
   wyłącznie przez podmioty gospodarcze, o których mowa w art. 23 
   ust. 1 lub art. 27 ust. 1, lub na ich rzecz, po uzyskaniu zezwoleń przewidzianych
   w ust. 2 i 3.
 6. Tranzyt środków odurzających grup I-N, II-N i IV-N oraz substancji psychotropowych
   grup I-P i II-P jest dozwolony na podstawie zezwolenia na 
   wywóz, wydanego przez właściwe władze kraju wywozu, lub zezwolenia na 
   przywóz, wydanego przez właściwe władze kraju przywozu.
 7. Przepisy ust. 1-3 stosuje się odpowiednio do przywozu z zagranicy substancji
   psychotropowych lub prekursorów do składu celnego i wywozu ich za 
   granicę ze składu celnego. Przywóz z zagranicy środków odurzających do 
   składów celnych jest zabroniony.
 8. Przywóz z zagranicy lub tranzyt środków odurzających, substancji psychotropowych
   lub prekursorów grupy I-R przez wolne obszary celne jest zabroniony.
 
                                Art. 26.
 1. Minister Zdrowia i Opieki Społecznej może określić, w drodze rozporządzenia,
   wykaz środków odurzających grup II-N i III-N, substancji psychotropowych
   grup III-P i IV-P lub niektórych ich preparatów, których przywóz
   z zagranicy, wywóz za granicę lub tranzyt może odbywać się bez zachowania
   warunków, o których mowa w art. 25 ust. 1-3 i 5. Przepis ten 
   stosuje się odpowiednio do słomy makowej.
 2. Minister Zdrowia i Opieki Społecznej w porozumieniu z Ministrem Gospodarki
   może określić, w drodze rozporządzenia, wykaz prekursorów grupy
   I-R, których przywóz z zagranicy, wywóz za granicę lub tranzyt może 
   odbywać się bez zachowania poszczególnych warunków, o których mowa w 
   art. 25 ust. 2 i 3.
 
                                Art. 27.
 1. Obrót hurtowy środkami odurzającymi lub substancjami psychotropowymi 
   może być prowadzony wyłącznie przez podmiot gospodarczy posiadający 
   koncesję na prowadzenie hurtowni farmaceutycznej, wydaną na podstawie 
   odrębnych przepisów, po uzyskaniu zezwolenia Ministra Zdrowia i Opieki 
   Społecznej.
 2. Obrót hurtowy prekursorami grupy I-R może być prowadzony, z zastrzeżeniem
   ust. 3, przez podmiot gospodarczy posiadający koncesję na prowadzenie
   hurtowni farmaceutycznej, wydaną na podstawie odrębnych przepisów,
   po uzyskaniu zezwolenia Ministra Zdrowia i Opieki Społecznej.
 3. Obrót hurtowy prekursorami grupy I-R, o których mowa w art. 23 ust. 13, 
   może być prowadzony przez inny podmiot gospodarczy w trybie określonym
   w przepisach niniejszego artykułu.
 4. Zezwolenia, o których mowa w ust. 1 i 2, mogą być wydane po stwierdzeniu
   przez wojewódzkiego inspektora farmaceutycznego, że podmiot gospodarczy
   występujący o wydanie zezwolenia zapewnia warunki obrotu 
   uniemożliwiające użycie środków odurzających, substancji psychotropowych
   lub prekursorów objętych zezwoleniem przez osoby nie upoważnione 
   lub do celów innych niż określone w wydanym zezwoleniu.
 5. Zezwolenia, o których mowa w ust. 1 i 2, mogą być cofnięte w razie nieprzestrzegania
   przepisów ustawy oraz niedotrzymania warunków określonych
   w zezwoleniu.
 6. Minister Zdrowia i Opieki Społecznej określi, w drodze rozporządzenia:
    1) szczegółowe warunki i tryb wydawania oraz cofania zezwoleń, o których
      mowa w ust. 1 i 2, a także obowiązki podmiotów posiadających 
      te zezwolenia, w szczególności w zakresie przechowywania środków 
      objętych zezwoleniem, wydawania tych środków jednostkom uprawnionym
      oraz prowadzenia dokumentacji dotyczącej ich posiadania i 
      obrotu nimi,
    2) szczegółowe warunki zgłaszania działalności, o której mowa w ust. 3, 
      oraz obowiązki podmiotów gospodarczych zobowiązanych do zgłoszenia
      tej działalności.
    
                                Art. 28.
 1. Obrót detaliczny środkami odurzającymi i substancjami psychotropowymi 
   prowadzą apteki.
 2. Preparaty zawierające środki odurzające lub substancje psychotropowe są 
   wydawane z apteki, z zastrzeżeniem ust. 3, wyłącznie na podstawie specjalnie
   oznakowanej recepty albo zapotrzebowania.
 3. Preparaty zawierające środki odurzające grupy II-N oraz substancje psychotropowe
   grup III-P i IV-P mogą być wydawane z apteki na podstawie 
   recept innych niż określone w ust. 2, a preparaty zawierające środki odurzające
   grupy III-N mogą być wydawane z apteki bez recepty.
 4. Minister Zdrowia i Opieki Społecznej określi, w drodze rozporządzenia:
    1) szczegółowe warunki przechowywania przez apteki środków odurzających,
      substancji psychotropowych i preparatów zawierających te środki 
      lub substancje oraz sposób prowadzenia dokumentacji w zakresie ich 
      posiadania i obrotu,
    2) preparaty, o których mowa w ust. 3,
    3) szczegółowe warunki wystawiania recept i zapotrzebowań na preparaty
      zawierające środki odurzające lub substancje psychotropowe oraz 
      wydawania tych preparatów z aptek.
    
                                Art. 29.
 1. Preparaty zawierające środki odurzające grup I-N, II-N i III-N lub substancje
   psychotropowe grup II-P, III-P i IV-P, które zostały dopuszczone 
   do obrotu jako środki farmaceutyczne na podstawie przepisów, o których 
   mowa w art. 2 pkt 1, może posiadać, w celach medycznych, zakład opieki 
   zdrowotnej nie mający apteki zakładowej, zakład leczniczy dla zwierząt 
   oraz lekarz, lekarz stomatolog lub lekarz weterynarii, prowadzący indywidualną
   praktykę lekarską, oraz inne podmioty.
 2. Minister Zdrowia i Opieki Społecznej określi, w drodze rozporządzenia, 
   rodzaje preparatów i ich ilości, jakie mogą posiadać podmioty, o których 
   mowa w ust. 1 oraz inne podmioty, szczegółowe warunki przechowywania 
   tych preparatów oraz prowadzenia dokumentacji w zakresie ich posiadania
   i stosowania.
 
                                Art. 30.
 1. Podmiot gospodarczy i inna jednostka organizacyjna, które uzyskały zezwolenia,
   o których mowa w art. 23 ust. 1, art. 25 ust. 2, 3 i 5 lub art. 27 
   ust. 1, są obowiązane do składania sprawozdań z działalności określonej w 
   zezwoleniu.
 2. Minister Zdrowia i Opieki Społecznej określi, w drodze zarządzenia, 
   szczegółowe warunki i tryb składania sprawozdań, o których mowa w 
   ust. 1.
 
                                Art. 31.
 1. Nadzór nad wytwarzaniem, przetwarzaniem, przerobem, przechowywaniem 
   i obrotem środkami odurzającymi i substancjami psychotropowymi oraz 
   prekursorami z grupy I-R, z zastrzeżeniem ust. 2, sprawuje wojewódzki 
   inspektor farmaceutyczny - na zasadach i w trybie określonych w przepisach
   o środkach farmaceutycznych, materiałach medycznych, aptekach, 
   hurtowniach i nadzorze farmaceutycznym.
 2. Nadzór nad prekursorami grup IIA-R i IIB-R oraz prekursorami wymienionymi
   w wykazie określonym na podstawie art. 23 ust. 13 sprawuje państwowy
   wojewódzki inspektor sanitarny - na zasadach i w trybie określonych
   w przepisach o Państwowej Inspekcji Sanitarnej oraz o substancjach 
   trujących.
 3. Ministrowie Obrony Narodowej oraz Spraw Wewnętrznych i Administracji 
   sprawują nadzór nad przerobem, przechowywaniem, obrotem oraz zapasami
   środków odurzających i substancji psychotropowych w podległych im 
   jednostkach organizacyjnych - na zasadach i w trybie określonych w przepisach
   powołanych w ust. 1 i 2.
 
                               Rozdział 5
                          Uprawa maku i konopi
                                    
                                Art. 32.
 1. Uprawa maku, z wyjątkiem maku niskomorfinowego, może być prowadzona
   wyłącznie na potrzeby przemysłu farmaceutycznego i nasiennictwa.
 2. Uprawa maku niskomorfinowego może być prowadzona wyłącznie na cele 
   spożywcze i nasiennictwa.
 3. Uprawa konopi włóknistych może być prowadzona wyłącznie na potrzeby 
   przemysłu włókienniczego i celulozowo-papierniczego oraz nasiennictwa.
 4. Uprawa konopi innych niż wymienione w ust. 3 jest zabroniona.
 
                                Art. 33.
 1. Uprawy maku i konopi włóknistych mogą być prowadzone na określonej 
   powierzchni, w wyznaczonych rejonach, w drodze kontraktacji i na podstawie
   zezwolenia.
 2. Minister Rolnictwa i Gospodarki Żywnościowej w porozumieniu z Ministrem
   Zdrowia i Opieki Społecznej określa, w drodze rozporządzenia, ogólną
   powierzchnię przeznaczaną corocznie pod uprawy maku lub konopi 
   włóknistych oraz rejonizację tych upraw, z podziałem na poszczególne województwa.
 3. Wojewoda określa, w drodze rozporządzenia, powierzchnię upraw maku 
   lub konopi włóknistych w poszczególnych gminach,w ramach powierzchni 
   określonej dla województwa przez Ministra Rolnictwa i Gospodarki Żywnościowej.
 4. Kontraktację upraw maku lub konopi włóknistych może prowadzić podmiot
   gospodarczy posiadający zezwolenie wojewody właściwego dla miejsca
   położenia uprawy.
 5. Zezwolenie, o którym mowa w ust. 4, powinno określać zakres i cel kontraktacji. Zezwolenie
   może być cofnięte w razie naruszenia warunków w 
   nim określonych.
 
                                Art. 34.
 1. Uprawy maku lub konopi włóknistych mogą być prowadzone, z zastrzeżeniem
   art. 33 ust. 1, na podstawie:
    1) zezwolenia wójta lub burmistrza (prezydenta miasta) właściwego ze 
      względu na miejsce położenia uprawy oraz,
    2) umowy kontraktacji, zawartej przez prowadzącego uprawę z podmiotem
      gospodarczym prowadzącym kontraktację na podstawie zezwolenia
      wojewody właściwego dla miejsca położenia uprawy.
 2. Zezwolenie powinno określać odmianę maku lub konopi włóknistych, powierzchnię
   ich uprawy oraz termin jego ważności.
 3. Organ odmówi wydania zezwolenia na prowadzenie uprawy maku lub konopi
   włóknistych, jeżeli ubiegający się o jego wydanie nie daje gwarancji 
   należytego zabezpieczenia zbioru z tych upraw przed wykorzystaniem do 
   celów innych niż określone w ustawie.
 4. Zezwolenie może być cofnięte w razie naruszenia warunków w nim określonych.
 5. Gmina prowadzi rejestr wydanych zezwoleń na uprawę maku lub konopi 
   włóknistych.
 
                                Art. 35.
 1. Torebka (makówka) z nasionami, uzyskana z uprawy maku prowadzonej 
   na potrzeby przemysłu farmaceutycznego, wraz z przylegającą do niej łodygą
   o długości do 7 cm, powinny być w całości przekazane podmiotowi 
   gospodarczemu prowadzącemu kontraktację upraw maku, na warunkach 
   określonych w umowie kontraktacji. Słoma makowa pozostała po oddzieleniu
   torebki (makówki) i przylegającej do niej łodygi o długości do 7 cm, 
   powinna być zniszczona przez prowadzącego uprawę w sposób określony 
   w umowie kontraktacji.
 2. Słoma makowa z uprawy maku niskomorfinowego powinna być zniszczona 
   przez prowadzącego uprawę na jego koszt, w sposób określony w umowie 
   kontraktacji.
 3. Pozostałe na polu resztki pożniwne maku powinny być zniszczone w miejscu
   prowadzenia uprawy, w wyniku wykonania odpowiedniego zabiegu 
   agrotechnicznego, na warunkach określonych w umowie kontraktacji.
 
                                Art. 36.
Przepisów art. 32-35, z wyjątkiem przepisów dotyczących obowiązku niszczenia
słomy makowej i resztek pożniwnych roślin maku, nie stosuje się do upraw 
maku i konopi prowadzonych przez szkołę wyższą, jednostkę badawczo-rozwojową
lub inną placówkę naukową oraz Centralny Ośrodek Badania Odmian 
Roślin Uprawnych - jeżeli odbywa się to w ramach działalności statutowej, a 
także przez podmiot gospodarczy zajmujący się hodowlą roślin lub stosujący 
konopie włókniste w celach izolacyjnych.
                                Art. 37.
 1. Nadzór nad uprawami maku lub konopi włóknistych sprawuje zarząd gminy
   właściwej ze względu na miejsce położenia tych upraw.
 2. W ramach wykonywania nadzoru osoby upoważnione przez organ, o którym
   mowa w ust. 1, są uprawnione do:
    1) wejścia na grunty, na których są prowadzone uprawy maku lub konopi 
      włóknistych, w tym dojścia do tych gruntów przez inne nieruchomości,
    2) kontroli dokumentów uprawniających do prowadzenia upraw maku 
      lub konopi włóknistych,
    3) żądania wyjaśnień i oświadczeń od prowadzącego uprawy maku lub 
      konopi włóknistych.
 3. Osoby upoważnione do wykonywania czynności określonych w ust. 2 mają 
   obowiązek okazania upoważnienia wydanego przez organ sprawujący nadzór.
 4. W razie stwierdzenia prowadzenia upraw maku lub konopi włóknistych 
   wbrew warunkom określonym w art. 34, wójt lub burmistrz (prezydent 
   miasta) wydaje nakaz zniszczenia tych upraw przez zaoranie lub przekopanie
   gruntu, na koszt prowadzącego uprawę; decyzja ta podlega natychmiastowemu
   wykonaniu.
 
                                Art. 38.
Zadania, o których mowa w art. 34 i 37, są wykonywane przez gminę jako zadania
zlecone z zakresu administracji rządowej.
                                Art. 39.
Rada Ministrów może rozszerzyć, w drodze rozporządzenia, przepisy dotyczące
upraw maku i konopi na inne rośliny, które zawierają substancje odurzające 
lub psychotropowe.
                               Rozdział 6
                             Przepisy karne
                                    
                                Art. 40.
 1. Kto, wbrew przepisom ustawy, wytwarza, przetwarza albo przerabia środki 
   odurzające lub substancje psychotropowe albo przetwarza mleczko makowe
   lub słomę makową,
        podlega karze pozbawienia wolności do lat 3.
 2. Jeżeli przedmiotem czynu, o którym mowa w ust. 1, jest znaczna ilość środków
   odurzających, substancji psychotropowych, mleczka makowego albo 
   słomy makowej lub czyn ten został popełniony w celu osiągnięcia korzyści 
   majątkowej lub osobistej, sprawca
        podlega karze pozbawienia wolności do lat 5 i grzywny.
       
                                Art. 41.
 1. Kto wyrabia, posiada, przechowuje, zbywa lub nabywa przyrządy, jeżeli z 
   okoliczności wynika, że służą one lub są przeznaczone do niedozwolonego 
   wytwarzania, przetwarzania lub przerobu środków odurzających lub substancji
   psychotropowych,
        podlega karze pozbawienia wolności do lat 2, ograniczenia wolności
         albo grzywny.
 2. Tej samej karze podlega, kto:
    1) przystosowuje do niedozwolonego wytwarzania, przetwarzania lub 
      przerobu środków odurzających lub substancji psychotropowych naczynia
      i przyrządy, choćby były wytworzone w innym celu albo
    2) wchodzi w porozumienie z inną osobą w celu popełnienia przestępstwa
      określonego w art. 40 ust. 2.
 
                                Art. 42.
 1. Kto, wbrew przepisom ustawy, przywozi z zagranicy, wywozi za granicę lub 
   przewozi w tranzycie środki odurzające, substancje psychotropowe, mleczko
   makowe lub słomę makową,
        podlega karze pozbawienia wolności do lat 5 i grzywny.
 2. W wypadku mniejszej wagi, sprawca
        podlega karze pozbawienia wolności do roku, ograniczenia wolności
         albo grzywny.
 3. Jeżeli przedmiotem czynu, o którym mowa w ust. 1, jest znaczna ilość środków
   odurzających, substancji psychotropowych, mleczka makowego lub 
   słomy makowej albo czyn ten został popełniony w celu osiągnięcia korzyści
   majątkowej lub osobistej, sprawca
        podlega karze pozbawienia wolności na czas nie krótszy od lat 3 i 
         grzywny.
       
                                Art. 43.
 1. Kto, wbrew przepisom ustawy, wprowadza do obrotu środki odurzające, 
   substancje psychotropowe, mleczko makowe lub słomę makową albo 
   uczestniczy w takim obrocie,
        podlega karze pozbawienia wolności od 6 miesięcy do lat 8 i 
         grzywny.
 2. W wypadku mniejszej wagi, sprawca
        podlega karze pozbawienia wolności do roku, ograniczenia wolności
         albo grzywny.
 3. Jeżeli przedmiotem czynu, o którym mowa w ust. 1, jest znaczna ilość środków
   odurzających, substancji psychotropowych, mleczka makowego lub 
   słomy makowej, sprawca
        podlega karze pozbawienia wolności od roku do lat 10 i grzywny.
       
                                Art. 44.
 1. Kto czyni przygotowania do przestępstwa określonego w art. 42 ust. 1 lub 
   art. 43 ust. 1,
        podlega karze pozbawienia wolności do lat 2, ograniczenia wolności
         albo grzywny.
 2. Kto czyni przygotowania do przestępstwa określonego w art. 42 ust. 3 lub 
   art. 43 ust. 3,
        podlega karze pozbawienia wolności do lat 3.
       
                                Art. 45.
 1. Kto, wbrew przepisom ustawy, udziela innej osobie środka odurzającego 
   lub substancji psychotropowej albo nakłania do użycia takiego środka lub 
   substancji,
        podlega karze pozbawienia wolności do lat 2, ograniczenia wolności
         albo grzywny.
 2. Jeżeli sprawca czynu, o którym mowa w ust. 1, udziela środka odurzającego
   lub substancji psychotropowej małoletniemu lub nakłania go do użycia 
   takiego środka lub substancji albo udziela ich w znacznych ilościach innej 
   osobie,
        podlega karze pozbawienia wolności do lat 5.
       
                                Art. 46.
 1. Kto, w celu osiągnięcia korzyści majątkowej lub osobistej, udziela innej 
   osobie środka odurzającego lub substancji psychotropowej, ułatwia użycie 
   albo nakłania do użycia takiego środka lub substancji,
        podlega karze pozbawienia wolności od roku do lat 10.
 2. Jeżeli sprawca czynu, o którym mowa w ust. 1, udziela środka odurzającego
   lub substancji psychotropowej małoletniemu, ułatwia użycie albo nakłania
   go do użycia takiego środka lub substancji,
        podlega karze pozbawienia wolności na czas nie krótszy od lat 3.
 3. W wypadku mniejszej wagi, sprawca
        podlega karze pozbawienia wolności do lat 2, ograniczenia wolności
         albo grzywny.
       
                                Art. 47.
Kto, wbrew przepisom ustawy, w celu niedozwolonego wytworzenia środka 
odurzającego lub substancji psychotropowej, wytwarza, przetwarza, przerabia, 
przywozi z zagranicy, wywozi za granicę, przewozi w tranzycie, nabywa, posiada
lub przechowuje prekursory,
        podlega karze pozbawienia wolności do lat 2, ograniczenia wolności
         albo grzywny.
                                    
                                Art. 48.
 1. Kto, wbrew przepisom ustawy, posiada środki odurzające lub substancje 
   psychotropowe,
        podlega karze pozbawienia wolności do lat 3.
 2. W wypadku mniejszej wagi, sprawca
        podlega karze pozbawienia wolności do roku, ograniczenia wolności
         albo grzywny.
 3. Jeżeli przedmiotem czynu, o którym mowa w ust. 1, jest znaczna ilość środków
   odurzających lub substancji psychotropowych, sprawca
        podlega karze pozbawienia wolności do lat 5 i grzywny.
 4. Nie podlega karze sprawca występku określonego w ust. 1, który posiada 
   na własny użytek środki odurzające lub substancje psychotropowe w ilości 
   nieznacznej. 
                                    
                                Art. 49.
 1. Kto, wbrew przepisom ustawy, uprawia mak, z wyjątkiem maku niskomorfinowego,
   lub konopie, z wyjątkiem konopi włóknistych,
        podlega karze pozbawienia wolności do lat 2, ograniczenia wolności
         albo grzywny.
 2. Tej samej karze podlega, kto wbrew przepisom ustawy zbiera mleczko 
   makowe, opium, słomę makową, żywicę lub ziele konopi.
 
                                Art. 50.
Kto zabiera, w celu przywłaszczenia, środki odurzające, substancje psychotropowe,
mleczko makowe lub słomę makową, podlega odpowiedzialności karnej 
jak za przestępstwo kradzieży mienia, niezależnie od wartości przedmiotu zaboru.
                                Art. 51.
Kto, wbrew przepisom ustawy, uprawia mak niskomorfinowy lub konopie włókniste,
        podlega karze grzywny.
       
                                Art. 52.
Kto, wbrew przepisom ustawy, wytwarza, przetwarza, przerabia, stosuje, przywozi
z zagranicy, wywozi za granicę, przewozi w tranzycie, nabywa, posiada 
lub przechowuje prekursory,
        podlega karze grzywny.
       
                                Art. 53.
Kto, wbrew przepisom wydanym na podstawie art. 23 lub 27, nie dopełnia 
obowiązku prowadzenia ewidencji wytwarzania, przetwarzania, przerobu środków
odurzających, substancji psychotropowych lub prekursorów i obrotu nimi 
albo w inny sposób narusza przepisy określające zasady stosowania środków, 
substancji lub prekursorów i obrotu nimi,
        podlega karze grzywny.
       
                                Art. 54.
Orzekanie w sprawach o czyny określone w art. 51-53 następuje w trybie 
przepisów o postępowaniu w sprawach o wykroczenia.
 
                                Art. 55.
 1. W razie skazania za przestępstwa określone w art. 40-47, 49 i 50 orzeka 
   się przepadek przedmiotu przestępstwa oraz przedmiotów i narzędzi, które
   służyły lub były przeznaczone do jego popełnienia, nawet jeżeli nie były 
   własnością sprawcy.
 2. W razie skazania za przestępstwo określone w art. 48 oraz w razie umorzenia
   lub warunkowego umorzenia postępowania karnego orzeka się 
   przepadek środka odurzającego lub substancji psychotropowej, nawet jeżeli
   nie był własnością sprawcy.
 3. W razie skazania za przestępstwo określone w art. 40-49, sąd może orzec 
   na cele zapobiegania narkomanii nawiązkę w wysokości do 50.000 zł.
 4. Przepisu ust. 3 nie stosuje się do sprawcy przestępstwa określonego w art. 
   48 ust. 1 lub 2, jeżeli jest on osobą uzależnioną.
 
                                Art. 56.
 1. W razie skazania osoby uzależnionej za przestępstwo pozostające w związku
   z używaniem środków odurzających lub psychotropowych na karę pozbawienia
   wolności, której wykonanie warunkowo zawieszono, sąd zobowiązuje
   skazanego do poddania się leczeniu, rehabilitacji lub readaptacji w 
   odpowiednim zakładzie opieki zdrowotnej lub zakładzie prowadzonym 
   przez podmioty, o których mowa w art. 3 ust. 3, i oddaje go pod dozór 
   wyznaczonej osoby, instytucji lub stowarzyszenia.
 2. Sąd może, na wniosek osoby, instytucji lub stowarzyszenia sprawującego 
   nadzór nad skazanym, o którym mowa w ust. 1, a także na wniosek zakładu
   prowadzącego leczenie, rehabilitację lub readaptację, zarządzić wykonanie
   zawieszonej kary pozbawienia wolności, jeżeli skazany w okresie 
   próby uchyla się od obowiązku, o którym mowa w ust. 1, albo dopuszcza 
   się rażącego naruszenia regulaminu zakładu, do którego został skierowany.
 3. W razie skazania osoby uzależnionej, z uwzględnieniem warunków określonych
   w ust. 1, na karę pozbawienia wolności bez warunkowego zawieszenia
   jej wykonania sąd może orzec umieszczenie sprawcy przed wykonaniem
   kary w odpowiednim zakładzie opieki zdrowotnej.
 4. Czasu pobytu w zakładzie leczniczym nie określa się z góry, nie może on 
   jednak być dłuższy niż 2 lata; o zwolnieniu z zakładu rozstrzyga sąd na 
   podstawie wyników leczenia i rehabilitacji. Jeżeli skazany nie poddaje się 
   leczeniu i rehabilitacji albo dopuszcza się rażącego naruszenia regulaminu 
   zakładu opieki zdrowotnej, zwolnienie może nastąpić także na wniosek 
   zakładu prowadzącego leczenie.
 5. Sąd rozstrzyga po zakończeniu leczenia i rehabilitacji, czy orzeczoną karę 
   pozbawienia wolności należy wykonać.
 6. Minister Zdrowia i Opieki Społecznej w porozumieniu z Ministrem Sprawiedliwości
   określi, w drodze rozporządzenia, szczegółowe warunki i tryb 
   postępowania w przedmiocie leczenia, rehabilitacji i readaptacji osób uzależnionych,
   o których mowa w ust. 1-3.
 
                                Art. 57.
 1. Jeżeli osoba uzależniona, której zarzucono popełnienie przestępstwa zagrożonego
   karą nie przekraczającą 5 lat pozbawienia wolności, podda się 
   leczeniu odwykowemu w odpowiednim zakładzie opieki zdrowotnej, prokurator
   może zawiesić postępowanie do czasu zakończenia leczenia.
 2. Po podjęciu postępowania prokurator, uwzględniając wyniki leczenia, postanawia
   o dalszym prowadzeniu postępowania albo występuje do sądu z 
   wnioskiem o warunkowe umorzenie postępowania.
 3. Na postanowienie o dalszym prowadzeniu postępowania podejrzanemu 
   przysługuje zażalenie.
 4. W wypadku wskazanym w ust. 2 warunkowe umorzenie można zastosować 
   do sprawcy przestępstwa zagrożonego karą nie przekraczającą 5 lat pozbawienia
   wolności.
 
                                Art. 58.
W zakresie uregulowanym w niniejszym rozdziale nie stosuje się art. 102 Kodeksu
karnego.
                               Rozdział 7
 Zmiany w przepisach obowiązujących oraz przepisy przejściowe i końcowe
                                    
                                Art. 59.
W ustawie z dnia 6 lutego 1997 r. o powszechnym ubezpieczeniu zdrowotnym 
(Dz.U. Nr 28, poz. 153) w art. 165 w ust. 1 pkt 7 otrzymuje brzmienie:
       "7) art. 14 ust. 7 ustawy z dnia 24 kwietnia 1997 r. o przeciwdziałaniu
         narkomanii (Dz.U. Nr ..., poz. ...)".
       
                                Art. 60.
Zezwolenia wydane przez Ministra Zdrowia i Opieki Społecznej na podstawie 
dotychczasowych przepisów o zapobieganiu narkomanii zachowują moc po wejściu
ustawy w życie.
                                Art. 61.
Do czasu wydania przepisów wykonawczych przewidzianych w ustawie, nie 
dłużej jednak niż przez okres roku od dnia jej wejścia w życie, zachowują moc 
obowiązującą dotychczasowe przepisy wykonawcze, jeżeli nie są sprzeczne z 
ustawą.
                                Art. 62.
Traci moc ustawa z dnia 31 stycznia 1985 r. o zapobieganiu narkomanii 
(Dz.U. Nr 4, poz. 15 i Nr 15, poz. 66, z 1987 r. Nr 33, poz. 180, z 1989 r. Nr 
35, poz. 192, z 1990 r. Nr 34, poz. 198 i Nr 89, poz. 517 oraz z 1991 r. Nr 105, 
poz. 452).
                                Art. 63.
Ustawa wchodzi w życie po upływie 3 miesięcy od dnia ogłoszenia, z wyjątkiem
przepisów rozdziału 5, które wchodzą w życie po upływie 14 dni od dnia 
ogłoszenia.
