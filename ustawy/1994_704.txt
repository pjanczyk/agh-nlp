



Dz.U. z 1994 r. Nr 136, poz. 704 
                              USTAWA
                        z dnia 2 grudnia 1994 r.
                                    
          o zmianie ustawy o pracownikach urzędów państwowych
                                    
                                    
                                    
                                Art. 1.
W ustawie z dnia 16 września 1982 r. o pracownikach urzędów państwowych 
(Dz.U. Nr 31, poz. 214, z 1984 r. Nr 35, poz. 187, z 1988 r. Nr 19, poz. 132,
z 1989 r. Nr 4, poz. 24, Nr 34, poz. 178 i 182, z 1990 r. Nr 20, poz. 121, 
z 1991 r. Nr 55, poz. 234, Nr 88, poz. 400 i Nr 95, poz. 425 oraz z 1992 r. Nr 54, 
poz. 254 i Nr 90, poz. 451) wprowadza się następujące zmiany:
 1) art. 1 otrzymuje brzmienie:
       "Art. 1. Ustawa określa obowiązki i prawa urzędników państwowych oraz innych 
               pracowników zatrudnionych w:
               1) Kancelarii Sejmu,
               2) Kancelarii Senatu,
               3) Kancelarii Prezydenta Rzeczypospolitej Polskiej, 
               4) urzędach naczelnych i centralnych organów administracji
                  państwowej,
               5) urzędach podległych Prezesowi Rady Ministrów oraz naczelnym i 
                 centralnym organom administracji państwowej,
               6) Biurze Trybunału Konstytucyjnego,
               7) Biurze Rzecznika Praw Obywatelskich,
               8) Biurze Krajowej Rady Radiofonii i Telewizji,
               9) Krajowym Biurze Wyborczym oraz w wojewódzkich biurach wyborczych,
              10) Państwowej Inspekcji Pracy,
              11) urzędach terenowych organów administracji rządowej,
              12) regionalnych izbach obrachunkowych.";
 2) art. 3 otrzymuje brzmienie:
       "Art. 3. Urzędnikiem państwowym może być osoba, która:
               1) jest obywatelem polskim,
               2) ukończyła osiemnaście lat życia i ma pełną zdolność do czynności 
                 prawnych oraz korzysta z pełni praw publicznych,
               3) jest nieskazitelnego charakteru,
               4) ma odpowiednie wykształcenie i odbyła aplikację administracyjną,
               5) posiada stan zdrowia pozwalający na zatrudnienie na określonym 
                 stanowisku.";
 3) skreśla się art. 4-6;
 4) po art. 7 dodaje się art. 7{1} w brzmieniu:
       "Art. 7{1}. 1. Kierownik urzędu może skierować urzędnika mającego 
                     wykształcenie prawnicze do odbycia aplikacji legislacyjnej 
                     prowadzonej w urzędzie wskazanym przez Prezesa Rady Ministrów. 
                     Aplikacja ma na celu przygotowanie urzędnika do wykonywania 
                     obowiązków pracownika służby legislacyjnej. Wzajemne prawa i 
                     obowiązki urzędu i urzędnika, związane ze skierowaniem na 
                     aplikację legislacyjną, określa umowa zawarta między 
                     kierownikiem urzędu a urzędnikiem państwowym.
                   2. Aplikacja legislacyjna kończy się egzaminem. Urzędnika 
                     państwowego, który zdał egzamin, zatrudnia się na stanowisku,
                     do którego został przygotowany w toku aplikacji.
                     Stanowisko to określa, w drodze rozporządzenia, Rada Ministrów, 
                     a dla urzędników Urzędu Rady Ministrów - Prezes Rady Ministrów.
                   3. Prezes Rady Ministrów, w drodze rozporządzenia, określa,
                     na wniosek Rady Legislacyjnej, program aplikacji legislacyjnej,
                     zasady i warunki przeprowadzania egzaminu, skład komisji 
                     egzaminacyjnej oraz wzór zaświadczenia stwierdzającego zdanie 
                     egzaminu.
                   4. Uprawnienia przewidziane w ust. 1 i 3 Prezes Rady Ministrów
                     wykonuje po zasięgnięciu opinii Szefów Kancelarii Sejmu, 
                     Kancelarii Senatu i Kancelarii Prezydenta.";
 5) skreśla się art. 8;
 6) w art. 10 po ust. 1 dodaje się ust. 1a i 1b w brzmieniu:
       "1a. W razie reorganizacji urzędu urzędnika państwowego mianowanego
           można przenieść na inne stanowisko służbowe, odpowiadające
           kwalifikacjom pracownika, jeżeli ze względu na likwidację 
           stanowiska zajmowanego przez urzędnika nie jest możliwe dalsze
           jego zatrudnienie na tym stanowisku. Po przeniesieniu przysługuje
           wynagrodzenie stosowne do wykonywanej pracy, lecz przez okres sześciu 
           miesięcy nie niższe od dotychczasowego.
        1b. Jeżeli jest to konieczne ze względu na szczególne potrzeby urzędu,
           urzędnika państwowego mianowanego można przenieść na inne stanowisko, 
           odpowiadające kwalifikacjom urzędnika i równorzędne pod względem 
           wynagrodzenia.";
 7) w art. 13:
   a) w ust. 1 pkt 2 otrzymuje brzmienie:
       "2) likwidacji urzędu lub jego reorganizacji, jeżeli nie jest możliwe
          przeniesienie urzędnika państwowego mianowanego na inne stanowisko w tym 
          samym urzędzie,",
   b) ust. 4 otrzymuje brzmienie:
       "4. Do rozwiązania stosunku pracy w wypadkach określonych w ust. 1 
          pkt 1-3 stosuje się przepis art. 38 Kodeksu pracy.";
 8) po art. 13 dodaje się art. 13{1} w brzmieniu:
       "Art. 13{1}. 1. W razie rozwiązania stosunku pracy z urzędnikiem państwowym 
                      mianowanym, z przyczyn określonych w art. 13 ust. 1 pkt 2, w 
                      okresie między ustaniem zatrudnienia w likwidowanym lub 
                      reorganizowanym urzędzie a podjęciem pracy lub działalności 
                      gospodarczej, urzędnikowi temu przysługuje świadczenie 
                      pieniężne ze środków budżetu państwa, przez okres nie dłuższy 
                      niż sześć miesięcy, obliczane jak ekwiwalent pieniężny za 
                      urlop wypoczynkowy. Świadczenie to nie przysługuje urzędnikowi 
                      państwowemu, który nabył prawo do emerytury.
                    2. W razie gdy w okresie, o którym mowa w ust. 1, były urzędnik 
                      pobiera zasiłek wychowawczy, chorobowy albo macierzyński, 
                      wysokość świadczenia pieniężnego ulega odpowiedniemu 
                      obniżeniu.
                    3. Okres pobierania świadczenia pieniężnego, o którym mowa w 
                      ust. 1, wlicza się do okresów pracy wymaganych do nabycia lub 
                      zachowania uprawnień pracowniczych oraz do okresów 
                      zatrudnienia w rozumieniu przepisów o zaopatrzeniu emerytalnym 
                      pracowników i ich rodzin - na takich warunkach, na jakich 
                      wlicza się okres pobierania zasiłku dla bezrobotnych, 
                      określonych w przepisach o zatrudnieniu i bezrobociu. Od 
                      świadczenia pieniężnego urząd odprowadza składkę na 
                      ubezpieczenie społeczne na zasadach przewidzianych dla 
                      wynagrodzenia wypłacanego w czasie trwania stosunku pracy.";
 9) w art. 14 w ust. 1 i 2 po wyrazie "ulega" dodaje się wyrazy "z mocy prawa";
10) w art. 15 skreśla się zdanie drugie;
11) po art. 15 dodaje się art. 15{1} w brzmieniu:
       "Art. 15{1}. W okresie wypowiedzenia urzędnik państwowy mianowany może być 
                   zwolniony z pełnienia obowiązków, z zachowaniem prawa do 
                   wynagrodzenia.";
12) w art. 17 ust. 1 i 2 otrzymują brzmienie:
       "1. Urzędnik państwowy jest obowiązany chronić interesy państwa oraz prawa i 
          słuszne interesy obywateli.
        2. Urzędnik państwowy obowiązany jest w szczególności:
          1) przestrzegać Konstytucji Rzeczypospolitej Polskiej i innych przepisów 
            prawa,
          2) strzec autorytetu Rzeczypospolitej Polskiej oraz dążyć do pogłębiania
            zaufania obywateli do organów państwa,
          3) racjonalnie gospodarować środkami publicznymi,
          4) rzetelnie i bezstronnie, sprawnie i terminowo wykonywać powierzone
            zadania,
          5) dochowywać tajemnicy państwowej i służbowej,
          6) rozwijać własną wiedzę zawodową,
          7) godnie zachowywać się w pracy oraz poza nią.";
13) w art. 20 w ust. 1 wyrazy "przedstawicielstwa pracowniczego" zastępuje się 
   wyrazami "zakładowej organizacji związkowej";
14) w art. 21:
   a) w ust. 3 kropkę zastępuje się przecinkiem i dodaje wyrazy "z zastrzeżeniem
     ust. 3a.",
   b) po ust. 3 dodaje się ust. 3a w brzmieniu:
       "3a. Prezes Rady Ministrów określa, w drodze rozporządzenia, zasady 
           wynagradzania i awansowania oraz wymagania kwalifikacyjne w zakresie 
           wykształcenia i praktyki zawodowej urzędników Urzędu Rady Ministrów.";
15) w art. 22 w ust. 2 skreśla się wyraz "uspołecznionych";
16) w art. 23:
   a) dotychczasową treść oznacza się jako ust. 1 i dodaje się pkt 6 w brzmieniu:
       "6) po 45 latach pracy - 400% wynagrodzenia miesięcznego.",
   b) dodaje się ust. 2 w brzmieniu:
       "2. Rada Ministrów, w drodze rozporządzenia, określa zasady ustalania
          okresów pracy i innych okresów uprawniających do nagrody jubileuszowej, a 
          także zasady jej obliczania i wypłacania.";
17) w art. 24 w ust. 1 zdanie drugie otrzymuje brzmienie:
       "Wysokość i zasady przyznawania indywidualnych nagród z tego funduszu 
       określają odrębne przepisy.";
18) w art. 26 dodaje się ust. 3 w brzmieniu:
       "3. Rada Ministrów, w drodze rozporządzenia, określa świadczenia 
          przysługujące absolwentom Krajowej Szkoły Administracji Publicznej,
          którzy przesiedlają się na pobyt stały do innej miejscowości 
          w związku z podjęciem zatrudnienia na stanowiskach wskazanych 
         przez Prezesa Rady Ministrów.";
19) w art. 27 ust. 2 otrzymuje brzmienie:
       "2. W razie rozwiązania z urzędnikiem państwowym stosunku pracy z 
          powodu likwidacji urzędu albo jego reorganizacji uniemożliwiającej
          dalsze zatrudnienie pracownika, urzędnikowi państwowemu przysługuje 
          emerytura, jeżeli mężczyzna ukończył sześćdziesiąt lat, a kobieta - 
          pięćdziesiąt pięć lat i ma wymagany okres zatrudnienia.";
20) w art. 28:
   a) w ust. 2 wyrazy "w uspołecznionych zakładach pracy" zastępuje się wyrazami
     "w innych zakładach pracy",
   b) dodaje się ust. 3 w brzmieniu:
       "3. Wynagrodzenie, o którym mowa w ust. 1, oblicza się jak ekwiwalent
          pieniężny za urlop wypoczynkowy.";
21) w art. 29:
   a) ust. 1 otrzymuje brzmienie:
       "1. Czas pracy urzędników państwowych nie może przekraczać 8 godzin
          na dobę i średnio 40 godzin tygodniowo, w przyjętym okresie 
          rozliczeniowym nie dłuższym niż 4 tygodnie.",
   b) po ust. 1 dodaje się ust. 1a w brzmieniu:
       "1a. W wypadkach uzasadnionych rodzajem pracy i jej organizacją mogą być 
           stosowane rozkłady czasu pracy, w których jest dopuszczalne przedłużenie 
           czasu pracy do 12 godzin na dobę. W tych rozkładach czas pracy nie może 
           jednak przekraczać średnio 40 godzin na tydzień, w przyjętym okresie 
           rozliczeniowym nie dłuższym niż 12 tygodni.",
   c) w ust. 3 wyrazy "Przepisu ust. 2" zastępuje się wyrazami "Przepisów ust. 
     1a i 2";
22) w art. 30{1} skreśla się powołanie art. 4;
23) w art. 36:
   a) w ust. 2 wyrazy "przedstawicielstwa pracowniczego" zastępuje się wyrazami
     "zakładowej organizacji związkowej",
   b) ust. 4 i 5 otrzymują brzmienie:
       "4. Komisje dyscyplinarne I instancji powołuje się we wszystkich urzędach
          państwowych, z tym że wojewoda może powołać komisję dyscyplinarną
          I instancji dla urzędników zatrudnionych w urzędach kilku rejonowych 
          organów rządowej administracji ogólnej. Uprawnienie takie przysługuje 
          również innym organom rządowej administracji specjalnej stopnia 
          wojewódzkiego w stosunku do podległych im urzędów.
        5. Komisje dyscyplinarne II instancji (odwoławcze) powołuje się przy:
          1) Marszałku Sejmu - dla urzędników Kancelarii Sejmu, Państwowej
            Inspekcji Pracy oraz Krajowego Biura Wyborczego,
          2) Marszałku Senatu - dla urzędników Kancelarii Senatu,
          3) Prezydencie Rzeczypospolitej Polskiej - dla urzędników Kancelarii
            Prezydenta,
          4) Prezesie Rady Ministrów - dla urzędników urzędów podległych Prezesowi 
            Rady Ministrów oraz urzędów naczelnych i centralnych organów 
            administracji państwowej,
          5) właściwym ministrze - dla urzędników urzędów podległych naczelnym i 
            centralnym organom administracji państwowej,
          6) Ministrze-Szefie Urzędu Rady Ministrów - dla urzędników urzędów 
            wojewódzkich i regionalnych izb obrachunkowych,
          7) Przewodniczącym Krajowej Rady Radiofonii i Telewizji - dla urzędników 
            Biura Krajowej Rady Radiofonii i Telewizji, z uwzględnieniem ust. 5{a},
          8) Prezesie Trybunału Konstytucyjnego - dla urzędników Biura Trybunału 
            Konstytucyjnego, z uwzględnieniem ust. 5{a},
          9) Rzeczniku Praw Obywatelskich - dla urzędników Biura Rzecznika Praw 
            Obywatelskich,
         10) Kierowniku Krajowego Biura Wyborczego - dla urzędników wojewódzkich 
            biur wyborczych,
         11) wojewodzie - dla urzędników urzędów rejonowych organów rządowej 
            administracji ogólnej.",
   c) dodaje się ust. 5{a} w brzmieniu:
       "5{a}. Komisja dyscyplinarna II instancji (odwoławcza) dla urzędników 
             wymienionych w ust. 5 pkt 7, może być powołana przy Prezydencie
             Rzeczypospolitej Polskiej, na wniosek Przewodniczącego Krajowej Rady 
             Radiofonii i Telewizji, a dla urzędników wymienionych w ust. 5 pkt 8 - 
             przy Marszałku Sejmu, na wniosek Prezesa Trybunału Konstytucyjnego.";
24) w art. 37 w ust. 1 po zdaniu pierwszym dodaje się zdanie w brzmieniu:
       "Jeżeli z powodu nieobecności w pracy urzędnik nie ma możliwości złożenia 
       wyjaśnień, bieg miesięcznego terminu nie rozpoczyna się, a rozpoczęty ulega 
       zawieszeniu do dnia stawienia się urzędnika do pracy.";
25) w art. 38 w ust. 1 po wyrazach "na niższe" dodaje się wyrazy "lub inne";
26) skreśla się rozdział 7;
27) art. 44 otrzymuje brzmienie:
       "Art. 44. Przepisy ustawy stosuje się do pracowników administracyjnych, 
                pomocniczych, technicznych i obsługi Sądu Najwyższego i innych 
                sądów, prokuratury, a także do kuratorów zawodowych i komorników, ze 
                zmianami wynikającymi z przepisów szczególnych.";
28) art. 48 otrzymuje brzmienie:
       "Art. 48. 1. Przepisy określone w art. 2 pkt 1, art. 7 ust. 6, art. 7{1}
                   ust. 2, art. 20 ust. 4, art. 21 ust. 3, art. 22 ust. 2, art. 23
                   ust. 2, art. 24 ust. 2, art. 26 ust. 2, art. 30 ust. 1, art. 31
                   ust. 4 i art. 36 ust. 7 wydają, w drodze zarządzenia:
                   1) Marszałek Sejmu - w odniesieniu do pracowników Kancelarii 
                     Sejmu, Biura Trybunału Konstytucyjnego, Biura Rzecznika Praw 
                     Obywatelskich, Państwowej Inspekcji Pracy oraz Krajowego Biura 
                     Wyborczego,
                   2) Marszałek Senatu - w odniesieniu do pracowników Kancelarii 
                     Senatu,
                   3) Prezydent Rzeczypospolitej Polskiej - w odniesieniu do 
                     pracowników Kancelarii Prezydenta, Biura Krajowej Rady 
                     Radiofonii i Telewizji oraz Sądu Najwyższego.
                 2. Uprawnienie wynikające z art. 31 ust. 3 przysługuje odpowiednio
                   organom wymienionym w ust. 1.
                 3. Przewidziane w ustawie uprawnienia ministrów przysługują
                   odpowiednio kierownikom urzędów wymienionych w ust. 1.
                 4. Wydawanie przepisów wymienionych w ust. 1 oraz wypełnianie
                   uprawnienia wynikającego z art. 30 ust. 1 i art. 31 ust. 3 w 
                   stosunku do pracowników Krajowego Biura Wyborczego określają 
                   odrębne przepisy.";
29) w art. 52 skreśla się wyrazy "oraz prezydentów miast stopnia wojewódzkiego".
                                Art. 2.
 1. Począwszy od dnia wejścia w życie niniejszej ustawy z pracownikami urzędów
   państwowych wymienionych w art. 1 ustawy o pracownikach urzędów państwowych 
   wymienionej w art. 1 niniejszej ustawy, nie nawiązuje się stosunku pracy na 
   podstawie mianowania. Nawiązanie stosunku pracy następuje na podstawie umowy o 
   pracę lub, jeżeli przepisy szczególne tak stanowią, na podstawie powołania.
 2. Zatrudnienie:
   1) doradców w zespole doradców członków Rady Ministrów,
   2) doradców lub pełniących funkcje doradcze innych osób zajmujących kierownicze
     stanowiska państwowe, które są wybrane i powołane na określony czas,
   następuje na podstawie umowy o pracę zawartej na okres pełnienia funkcji przez
   osobę zajmującą kierownicze stanowisko państwowe. Wcześniejsze rozwiązanie umowy 
   o pracę może być dokonane za dwutygodniowym wypowiedzeniem.
 3. Stosunki pracy nawiązane przed dniem wejścia w życie ustawy na podstawie 
   mianowania pozostają w mocy i mogą być zmieniane i rozwiązywane na zasadach 
   określonych w ustawie o pracownikach urzędów państwowych w brzmieniu nadanym 
   niniejszą ustawą. W przypadku przeniesienia urzędnika mianowanego, o którym mowa 
   w art. 10 ust. 2 ustawy o pracownikach urzędów państwowych, przepisu ust. 1 nie 
   stosuje się.
 4. Do mianowania pracowników nie wymienionych w ust. 1 stosuje się dotychczasowe
   zasady.
                                Art. 3.
Przepisy art. 13{1} ust. 3 ustawy wymienionej w art. 1 niniejszej ustawy i w 
brzmieniu określonym niniejszą ustawą stosuje się odpowiednio do pracowników,
którzy pobierali wynagrodzenie ze środków budżetu państwa i podjęli pracę po ustaniu 
zatrudnienia w urzędzie przed dniem wejścia w życie niniejszej ustawy.
                                Art. 4.
Ukończenie z wynikiem pozytywnym, przed dniem wejścia w życie ustawy, aplikacji
legislacyjnej prowadzonej w Urzędzie Rady Ministrów jest równoznaczne ze zdaniem egzaminu, o którym mowa w art. 7{1} ust. 2 ustawy wymienionej w art. 1 niniejszej 
ustawy.
                                Art. 5.
Ustawa wchodzi w życie po upływie 30 dni od dnia ogłoszenia.
