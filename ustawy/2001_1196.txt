



Dz.U. z 2001 r. Nr 111, poz. 1196
                                                                                
                                    
                                            
                                                                                
                                     USTAWA
                           z dnia 24 sierpnia 2001 r.
                                        
                   o restrukturyzacji hutnictwa żelaza i stali
                                        
                                        
                                   Rozdział 1
                                 Przepisy ogólne
                                        
                                     Art. 1.
Ustawa określa zasady wspierania restrukturyzacji hutnictwa żelaza i stali,
zwanej dalej "restrukturyzacją", w tym zasady:
   1) restrukturyzacji finansowej hut,
   2) restrukturyzacji zatrudnienia w hutach,
   3) restrukturyzacji organizacyjnej hut,
   4) restrukturyzacji majątkowej hut,
   5) gospodarowania mieniem,
   6) sprawowania nadzoru nad realizacją restrukturyzacji.
                                        
                                     Art. 2.
Minister właściwy do spraw gospodarki określi, w drodze rozporządzenia, wykaz
hut podlegających restrukturyzacji oraz wykaz hut, do których stosuje się
przepisy rozdziału 3, biorąc pod uwagę zaawansowanie wdrażania procesu
restrukturyzacji.
                                        
                                   Rozdział 2
                         Restrukturyzacja finansowa hut
                                        
                                     Art. 3.
1. Restrukturyzacji finansowej podlegają zobowiązania pieniężne hut wraz z
  odsetkami, zwane dalej "zobowiązaniami" wobec:
   1) budżetu państwa - z wyłączeniem zobowiązań pieniężnych z tytułu podatku
     dochodowego od osób fizycznych,
   2) Funduszu Pracy - z tytułu należnych składek,
   3) Funduszu Gwarantowanych Świadczeń Pracowniczych - z tytułu należnych
     składek,
   4) Państwowego Funduszu Rehabilitacji Osób Niepełnosprawnych - z tytułu
     należnych wpłat,
   5) Narodowego Funduszu Ochrony Środowiska i Gospodarki Wodnej oraz
     właściwych wojewódzkich funduszy ochrony środowiska i gospodarki wodnej z
tytułu opłat i kar w częściach dotyczących tych funduszy,
   6) powiatu i gminy - z tytułu opłat za gospodarcze korzystanie ze środowiska
     i kar za nieprzestrzeganie wymogów ochrony środowiska, należnych powiatowi
     i gminie,
   7) Funduszu Ubezpieczeń Społecznych - z tytułu należnych składek na
     ubezpieczenia społeczne.
2. Restrukturyzacji finansowej podlegają zobowiązania, o których mowa w ust. 1
  pkt 1-6, powstałe do końca kwartału poprzedzającego wejście w życie ustawy
  oraz zobowiązania, o których mowa w ust. 1 pkt 7, powstałe do dnia 31 grudnia
  1998 r.
3. Restrukturyzacja finansowa hut może polegać na:
   1) odroczeniu terminu spłaty ich zobowiązań na określony czas,
   2) rozłożeniu spłaty ich zobowiązań na raty,
   3) umorzeniu całości lub części ich zobowiązań, z wyłączeniem zobowiązań, o
     których mowa w ust. 1 pkt 5 i 6,
   4) zamianie podlegających spłacie zobowiązań na ich akcje albo udziały.
                                        
                                     Art. 4.
1. Zobowiązania podlegają restrukturyzacji finansowej na następujących
  zasadach:
   1) termin spłaty zobowiązań głównych oraz odsetek podlega odroczeniu do dnia
     31 grudnia 2005 r., za okres odroczenia nie nalicza się odsetek,
   2) od dnia 1 stycznia 2006 r. do dnia 31 grudnia 2010 r. spłata zobowiązań
     głównych oraz odsetek w następujących terminach:
     a) od dnia 1 stycznia 2006 r. do dnia 31 grudnia 2007 r. - spłata 20%
       kwoty zobowiązań w 24 równych miesięcznych ratach,
     b) od dnia 1 stycznia 2008 r. do dnia 31 grudnia 2010 r. - spłata 80%
       kwoty zobowiązań w 36 równych miesięcznych ratach.
2. Umorzone kwoty zobowiązań uwzględnia się w rachunku zysków i strat, na
  zasadach określonych w przepisach o rachunkowości, z tym że przychody z
  tytułu umorzenia nie stanowią przychodu w rozumieniu ustawy z dnia 15 lutego
  1992 r. o podatku dochodowym od osób prawnych (Dz.U. z 2000 r. Nr 54, poz.
  654, Nr 60, poz. 700 i 703, Nr 86, poz. 958, Nr 103, poz. 1100, Nr 117, poz.
  1228 oraz Nr 122, poz. 1315 i poz. 1324).
3. Przepis ust. 2 stosuje się odpowiednio do innych, niż określone w art. 3
  ust. 1, zobowiązań hut podlegających do dnia 31 grudnia 2010 r.
  restrukturyzacji finansowej.
4. Zaspokojenie wierzycieli huty podlegającej połączeniu może nastąpić w drodze
  podwyższenia kapitału zakładowego spółki akcyjnej pod nazwą "Polskie Huty
  Stali S.A.", powstałej w wyniku połączenia hut, o którym mowa w art. 22 ust.
  1, zwanej dalej "PHS S.A.", i objęcie akcji nowej emisji przez jej
  wierzycieli na zasadach określonych w ustawie z dnia 15 września 2000 r.
  Kodeks spółek handlowych (Dz.U. Nr 94, poz. 1037).
5. Do zamiany wierzytelności na akcje, o których mowa w ust. 4, nie stosuje się
  przepisów:
   1) art. 33 ustawy z dnia 30 sierpnia 1996 r. o komercjalizacji i
     prywatyzacji przedsiębiorstw państwowych (Dz.U. Nr 118, poz. 561 i Nr 156,
     poz. 775, z 1997 r. Nr 32, poz. 184, Nr 98, poz. 603, Nr 106, poz. 673, Nr
     121, poz. 770, Nr 137, poz. 926 i Nr 141, poz. 945, z 1998 r. Nr 106, poz.
     668, z 1999 r. Nr 40, poz. 400 i Nr 101, poz. 1178 oraz z 2000 r. Nr 15,
     poz. 180, Nr 26, poz. 306, Nr 31, poz. 383, Nr 60, poz. 703, Nr 84, poz.
     948 i Nr 122, poz. 1315),
   2) ustawy z dnia 21 sierpnia 1997 r. - Prawo o publicznym obrocie papierami
     wartościowymi (Dz.U. Nr 118, poz. 754 i Nr 141, poz. 945, z 1998 r. Nr
     107, poz. 669 i Nr 113, poz. 715 oraz z 2000 r. Nr 22, poz. 270, Nr 60,
     poz. 702 i 703, Nr 94, poz. 1037, Nr 103, poz. 1099, Nr 114, poz. 1191, Nr
     116, poz. 1216 i Nr 122, poz. 1315).
                                        
                                     Art. 5.
W okresie odroczenia terminu spłaty zobowiązań oraz w okresie spłaty tych
zobowiązań nie stosuje się przepisów art. 57 § 1-4 ustawy z dnia 29 sierpnia
1997 r. - Ordynacja podatkowa (Dz.U. Nr 137, poz. 926 i Nr 160, poz. 1083, z
1998 r. Nr 106, poz. 668, z 1999 r. Nr 11, poz. 95 i Nr 92, poz. 1062, z 2000 r.
Nr 94, poz. 1037, Nr 116, poz. 1216, Nr 120, poz. 1268 i Nr 122, poz. 1315 oraz
z 2001 r. Nr 16, poz. 166, Nr 39, poz. 459 i Nr 42, poz. 475).
                                        
                                     Art. 6.
1. Restrukturyzację finansową, o której mowa w art. 3-5, przeprowadza się w
  drodze postępowania, zwanego dalej "postępowaniem oddłużeniowym".
2. Postępowanie oddłużeniowe wszczyna się na wniosek huty albo PHS S.A. złożony
  wierzycielowi w terminie do 30 dni od dnia zatwierdzenia przez ministra
  właściwego do spraw gospodarki programu restrukturyzacyjnego, zwanego dalej
  "progra-mem".
3. Program powinien zawierać:
   1) określenie sposobu i środków działania, które zapewnią hucie albo PHS
     S.A. osiągnięcie dodatniego wyniku finansowego na działalności operacyjnej
     wraz ze wskazaniem terminu, w jakim huta albo PHS S.A. osiągnie dodatni
     wynik finansowy na działalności operacyjnej,
   2) opis zadań wykonywanych przez huty albo PHS S.A. w zakresie ochrony
     środowiska wraz z harmonogramem ich realizacji,
   3) analizę stanu i prognozę ekonomiczno-finansową huty albo PHS S.A. na
     okres restrukturyzacji,
   4) założenia i harmonogram realizacji restrukturyzacji zatrudnienia.
4. Huta albo PHS S.A. załącza do programu, sporządzone według stanu na ostatni
  dzień kwartału poprzedzającego dzień przedłożenia programu do zatwierdzenia
  ministrowi właściwemu do spraw gospodarki, następujące dokumenty:
   1) odpis z właściwego rejestru o wpisie huty albo PHS S.A. do tego rejestru,
   2) bilans z rachunkiem zysków i strat na ostatni dzień roku za ostatni rok
     obrotowy, zbadany przez biegłego rewidenta i zaopiniowany przez Radę
     Nadzorczą,
   3) spis wierzycieli zawierający oznaczenie wierzyciela, wysokość
     wierzytelności, datę ich powstania, terminy płatności tych wierzytelności
     oraz zabezpieczenie ich spłat,
   4) określające wysokość zobowiązań wobec Funduszu Ubezpieczeń Społecznych
     powstałych na koniec 1998 r., 1999 r. i 2000 r. w podziale na poszczególne
     tytuły,
   5) wykaz udzielonych przez hutę albo PHS S.A. poręczeń, poręczeń wekslowych
     i wystawionych weksli oraz hipotek ustanowionych na majątku tej huty albo
     PHS S.A.,
   6) wykaz niewykonanych tytułów egzekucyjnych wystawionych przeciwko hucie
     albo PHS S.A. wraz z uzasadnieniem przyczyn ich niewykonania,
   7) wykaz dłużników z podaniem wysokości należności i terminów ich płatności
     oraz zabezpieczenia ich spłat.
5. Huta albo PHS S.A., sporządzając program, jest obowiązana zasięgnąć opinii
  organu stanowiącego jednostki samorządu terytorialnego.
                                        
                                     Art. 7.
1. Minister właściwy do spraw gospodarki zatwierdza program hut w drodze
  decyzji, po uzyskaniu opinii:
   1) ministrów właściwych do spraw: finansów publicznych, pracy i
     zabezpieczenia społecznego, ochrony środowiska, Skarbu Państwa,
   2) Prezesów: Zakładu Ubezpieczeń Społecznych, Narodowego Funduszu Ochrony
     Środowiska i Gospodarki Wodnej oraz Urzędu Ochrony Konkurencji i
     Konsumentów.
2. Program PHS S.A. minister właściwy do spraw gospodarki zatwierdza w drodze
  decyzji, w porozumieniu z ministrem właściwym do spraw finansów publicznych,
  po uzyskaniu opinii, o których mowa w ust. 1.
3. Udzielenie opinii, o których mowa w ust. 1, powinno nastąpić w terminie nie
  dłuższym niż 14 dni od dnia otrzymania programu. Nieudzielenie opinii w tym
  terminie oznacza akceptację programu.
4. Program powinien zostać przedłożony do zatwierdzenia w okresie 6 miesięcy od
  dnia wejścia w życie ustawy.
5. Minister właściwy do spraw gospodarki może w decyzji zatwierdzającej program
  zamieścić zalecenia dotyczące jego realizacji.
6. Huta albo PHS S.A. jest obowiązana ogłosić, co najmniej w jednym dzienniku o
  zasięgu ogólnopolskim, informację o zatwierdzeniu programu, w terminie do 21
  dni od dnia jego zatwierdzenia.
                                        
                                     Art. 8.
1. Zatwierdzony program stanowi podstawę do zawarcia przez hutę albo PHS S.A.
  umowy dotyczącej restrukturyzacji finansowej z wierzycielami, z zastrzeżeniem
  ust. 4.
2. Umowa dotycząca restrukturyzacji finansowej zawarta z Zakładem Ubezpieczeń
  Społecznych obejmuje także zobowiązania powstałe po dniu 31 grudnia 1998 r.,
  a przed dniem zawarcia tej umowy.
3. Do zobowiązań, o których mowa w art. 3 ust. 1 pkt 7, nie zalicza się
  należności z tytułu składek finansowanych z własnych środków przez
  ubezpieczonych, ustalanych na podstawie przepisów ustawy z dnia 13
  października 1998 r. o systemie ubezpieczeń społecznych (Dz.U. Nr 137, poz.
  887 i Nr 162, poz. 1118 i 1126, z 1999 r. Nr 26, poz. 228, Nr 60, poz. 636,
  Nr 72, poz. 802, Nr 78, poz. 875 i Nr 110, poz. 1256, z 2000 r. Nr 9, poz.
  118, Nr 95, poz. 1041, Nr 104, poz. 1104 i Nr 119, poz. 1249 oraz z 2001 r.
  Nr 8 poz. 64, Nr 27, poz. 298 i Nr 39, poz. 459),
4. Jeżeli zatwierdzony program spowoduje zmniejszenie dochodów jednostki
  samorządu terytorialnego, umowa, o której mowa w ust. 1, może być zawarta po
  wyrażeniu zgody przez organ stanowiący tej jednostki.
                                        
                                     Art. 9.
1. Przesłanką prowadzenia postępowania oddłużeniowego jest spełnienie przez
  hutę albo PHS S.A. następujących warunków:
   1) terminowego regulowania bieżących płatności od dnia zawarcia umowy, o
     której mowa w art. 8 ust. 1, z tytułu: podatków, składek na ubezpieczenie
     zdrowotne, opłat za gospodarcze korzystanie ze środowiska i kar za
     nieprzestrzeganie wymogów ochrony środowiska, ubezpieczeń społecznych
     finansowanych ze środków pracodawcy i ubezpieczonego oraz składek: na
     Fundusz Pracy, Fundusz Gwarantowanych Świadczeń Pracowniczych i Państwowy
     Fundusz Rehabilitacji Osób Niepełnosprawnych,
   2) nieprzekraczanie maksymalnego rocznego wskaźnika przyrostu przeciętnego
     miesięcznego wynagrodzenia ustalonego na zasadach określonych w ustawie z
     dnia 16 grudnia 1994 r. o negocjacyjnym systemie kształtowania przyrostu
     przeciętnych wynagrodzeń u przedsiębiorców oraz o zmianie niektórych ustaw
     (Dz.U. z 1995 r. Nr 1, poz. 2 i Nr 43, poz. 221, z 1997 r. Nr 121, poz.
     770, z 1998 r. Nr 162, poz. 1112 oraz z 2001 r. Nr 5, poz. 45),
   3) niedokonywania darowizn, z wyjątkiem darowizn przekazywanych na cele, o
     których mowa w art. 36,
   4) realizacji przez hutę albo PHS S.A. zatwierdzonego programu.
2. W przypadku niespełnienia przez hutę albo PHS S.A. któregokolwiek z
  warunków, o których mowa w ust. 1, postępowanie oddłużeniowe podlega
  umorzeniu, a objęte restrukturyzacją zobowiązania wraz z odsetkami stają się
  wymagalne.
3. Postępowanie oddłużeniowe ulega umorzeniu z mocy prawa z dniem ogłoszenia
  upadłości huty albo PHS S.A., a objęte restrukturyzacją zobowiązania wraz z
  odsetkami stają się wymagalne.
                                        
                                    Art. 10.
Z dniem zawarcia umowy, o której mowa w art. 8, wstrzymuje się egzekucję
zobowiązań, a wszczęte postępowania egzekucyjne podlegają zawieszeniu do dnia
zakończenia albo umorzenia postępowania oddłużeniowego.
                                        
                                    Art. 11.
Zobowiązania huty albo PHS S.A. wobec Polskich Kolei Państwowych S.A. podlegają
restrukturyzacji w szczególności poprzez:
   1) ich sprzedaż, za zgodą ministra właściwego do spraw transportu, po
     zasięgnięciu opinii ministra właściwego do spraw gospodarki,
   2) zamianę ich na akcje huty albo PHS S.A.,
   3) zawieszenie ich spłaty i rozłożenie jej na raty.
                                        
                                    Art. 12.
1. Jeżeli do dnia wejścia w życie ustawy huta zawarła z wierzycielem
  porozumienie lub umowę w sprawie restrukturyzacji zadłużenia z tytułu
  zobowiązań, o których mowa w art. 3 ust. 1 i 2, huta może dokonać wyboru
  pomiędzy restrukturyzacją finansową prowadzoną na zasadach określonych w
  ustawie a wykonaniem postanowień zawartego porozumienia albo umowy. O wyborze
  prowadzenia restrukturyzacji, w terminie 30 dni od dnia dokonania wyboru,
  huta zawiadamia wierzyciela.
2. Przepisu ust. 1 nie stosuje się do umów i porozumień zawartych z jednostkami
  samorządu terytorialnego.
                                        
                                    Art. 13.
1. Agencja Rozwoju Przemysłu S.A., zwana dalej "Agencją", w latach 2002-2004
  wyemituje obligacje na podstawie ustawy z dnia 29 czerwca 1995 r. o
  obligacjach (Dz.U. Nr 83, poz. 420 i Nr 118, poz. 574, z 1997 r. Nr 88, poz.
  554 i Nr 118, poz. 754, z 1998 r. Nr 106, poz. 668 oraz z 2000 r. Nr 60, poz.
  702 i Nr 94, poz. 1037) lub zaciągnie kredyty bankowe na finansowanie celów,
  o których mowa w ust. 2 i 3.
2. Środki pochodzące z emisji obligacji lub z kredytów, o których mowa w ust.
  1, mogą być przeznaczone, z zastrzeżeniem ust. 3, wyłącznie na
  restrukturyzację finansową PHS S.A., w szczególności poprzez wykup powstałych
  do dnia 31 grudnia 2000 r.:
   1) zobowiązań finansowych, w tym kredytów bankowych wraz z odsetkami od tych
     kredytów,
   2) zobowiązań handlowych, a w szczególności:
     a) wobec przedsiębiorstw energetycznych oraz dostawców energii i paliw
       gazowych,
     b) wobec dostawców towarów i usług, w tym wobec Polskich Kolei Państwowych
       S.A., dostawców węgla kamiennego i koksu oraz surowców i półproduktów do
       produkcji hutniczej,
   3) zobowiązań z tytułu składek na ubezpieczenie społeczne oraz ubezpieczenie
     zdrowotne wraz z odsetkami.
3. Środki pochodzące z emisji obligacji lub z kredytu, o którym mowa w ust. 1,
  mogą być przeznaczone na pokrycie kosztów emisji obligacji, z wyjątkiem
  kosztów wykupu obligacji oraz płatności z tytułu odsetek lub dyskonta.
4. W zamian za wykupione w wyniku restrukturyzacji zobowiązania PHS S.A., o
  których mowa w ust. 2, PHS S.A. wyda Agencji po uzgodnieniu z nią przedmiotu
  wydania, warunków wydania oraz sposobu jego wyceny i po wyrażeniu zgody przez
  ministra właściwego do spraw gospodarki, wycenione według wartości rynkowej,
  w szczególności: nieruchomości, rzeczy ruchome, akcje, udziały będące
  własnością PHS S.A., której zobowiązania wykupiono, do wysokości wykupionych
  zobowiązań.
5. W przypadku gdy wartość rynkowa wydanych Agencji składników majątkowych, o
  których mowa w ust. 4, jest niższa od kwoty dokonanego wykupu zobowiązań,
  Agencja w ramach rekompensaty otrzyma od PHS S.A. akcje w podwyższonym
  kapitale zakładowym PHS S.A., wycenione według wartości rynkowej.
6. Rada Ministrów, na wniosek ministra właściwego do spraw finansów
  publicznych, może udzielić, w imieniu Skarbu Państwa, poręczeń lub gwarancji
  spłaty zobowiązań wynikających z emisji obligacji lub zaciągniętego kredytu.
7. Do poręczeń lub gwarancji, o których mowa w ust. 6, nie stosuje się
  przepisów ustawy z dnia 8 maja 1997 r. o poręczeniach i gwarancjach
  udzielanych przez Skarb Państwa oraz niektóre osoby prawne (Dz.U. Nr 79, poz.
  484 i Nr 80, poz. 511, z 2000 r. Nr 48, poz. 550, Nr 60, poz. 693 i Nr 86,
  poz. 958 oraz z 2001 r. Nr 16, poz. 167), z wyjątkiem art. 4, art. 31, art.
  43, art. 46 pkt 1 i art. 47.
8. Łączna kwota objęta poręczeniami i gwarancjami, o których mowa w ust. 6,
  może wynosić maksymalnie 600.000.000 zł. Poręczenia lub gwarancje, o których
  mowa w ust. 6, zostaną udzielone do wysokości 100 % kwoty zobowiązań
  wynikających z emisji obligacji lub z kredytu, objętej poręczeniem albo
  gwarancją, oraz do 100 % odsetek od tej kwoty wraz z innymi kosztami
  bezpośrednio związanymi z emisją obligacji lub obsługą tego kredytu.
9. Umowę poręczenia lub gwarancji oraz umowę o udzielenie poręczenia lub
  gwarancji podpisuje, w imieniu Skarbu Państwa z upoważnienia Rady Ministrów,
  minister właściwy do spraw finansów publicznych.
10. Zabezpieczenie wierzytelności Skarbu Państwa z tytułu poręczeń lub
  gwarancji, o których mowa w ust. 6, stanowi w szczególności ustanowienie na
  rzecz Skarbu Państwa zabezpieczeń na majątku przejętym przez Agencję od PHS
  S.A.
11. W przypadku gdy PHS S.A. nie zostanie powołana, bądź też gdy spółka ta
  będzie posiadała jedynie większościowe pakiety akcji hut wymienionych w art.
  22 ust. 1, Agencja może wyemitować obligacje, z których uzyskane środki
  pieniężne przeznaczone będą na restrukturyzację finansową tych hut poprzez
  wykup zobowiązań, o których mowa w ust. 2.
                                        
                                   Rozdział 3
                     Restrukturyzacja zatrudnienia w hutach
                                        
                                    Art. 14.
Środki finansowe na realizację restrukturyzacji zatrudnienia zapewnia huta albo
PHS S.A., wykorzystując w tym celu środki własne, dotacje z budżetu państwa oraz
inne źródła finansowania.
                                        
                                    Art. 15.
1. W okresie restrukturyzacji zatrudnienia pracownikom huty albo PHS S.A.,
  którzy nie spełniają warunków określonych w odrębnych przepisach do uzyskania
  uprawnień emerytalno-rentowych oraz do świadczeń przedemerytalnych,
  przysługuje, z zastrzeżeniem ust. 2 :
   1) doradztwo zawodowe i jednorazowe bezpłatne szkolenie,
   2) świadczenie na przekwalifikowanie - kontrakt szkoleniowy,
   3) jednorazowa odprawa warunkowa.
2. Uprawnienia, o których mowa w ust. 1 pkt 2 i 3, nie przysługują pracownikom
  huty, w stosunku do której postanowieniem właściwego sądu ogłoszono upadłość.
3. Świadczenia, o których mowa w ust. 1, mogą być przyznane pracownikowi huty
  albo PHS S.A. tylko jeden raz, na wniosek pracownika, za zgodą pracodawcy,
  jeżeli przed dniem złożenia wniosku pracownik ten nie korzystał z takich
  świadczeń oraz oświadczy, że nie będzie z nich korzystał w przyszłości.
4. Pracownikowi huty albo PHS S.A. korzystającemu z uprawnień, o których mowa w
  ust. 1, nie przysługuje odprawa pieniężna, o której mowa w art. 8 ustawy z
  dnia 28 grudnia 1989 r. o szczególnych zasadach rozwiązywania z pracownikami
  stosunków pracy z przyczyn dotyczących zakładu pracy oraz o zmianie
  niektórych ustaw (Dz.U. z 1990 r. Nr 4, poz. 19, Nr 10, poz. 59 i Nr 51 poz.
  298, z 1991 r. Nr 83, poz. 372, Nr 106, poz. 457 i Nr 113, poz. 491, z 1992
  r. Nr 21 poz. 84, z 1994 r. Nr 1, poz. 1, z 1996 r. Nr 24, poz. 110 oraz z
  2000 r. Nr 12, poz. 136).
                                        
                                    Art. 16.
1. Świadczenie na przekwalifikowanie - kontrakt szkoleniowy, o którym mowa w
  art. 15 ust. 1 pkt 2, jest przyznawane przez pracodawcę na okres nie dłuższy
  niż 12 miesięcy, na wniosek pracownika, który złoży oświadczenie, że wyraża
  zgodę na rozwiązanie stosunku pracy po zakończeniu okresu, na który
  świadczenie to przyznano, i rozpocznie szkolenie.
2. W okresie korzystania ze świadczenia na przekwalifikowanie - kontraktu
  szkoleniowego pracownikowi przysługuje pomoc w zakresie doradztwa zawodowego
  i jednorazowe bezpłatne szkolenie.
3. Huta albo PHS S.A., przyznając pracownikowi świadczenie na
  przekwalifikowanie - kontrakt szkoleniowy, jest obowiązana do dokonywania
  wpłat składek na ubezpieczenia społeczne: emerytalne, rentowe, chorobowe i
  wypadkowe - finansowanych ze środków ubezpieczonego oraz huty albo PHS S.A.,
  a także zaliczek na podatek dochodowy od osób fizycznych, składek na
  ubezpieczenie zdrowotne oraz składki płaconej na Fundusz Pracy oraz Fundusz
  Gwarantowanych Świadczeń Pracowniczych, w wysokości określonej w odrębnych
  przepisach.
4. Świadczenie na przekwalifikowanie - kontrakt szkoleniowy, jest wypłacane
  pracownikowi co miesiąc, począwszy od miesiąca, w którym rozpoczął on
  szkolenie, w wysokości równej wynagrodzeniu pracownika, obliczanemu jak za
  urlop wypoczynkowy.
                                        
                                    Art. 17.
1. Jednorazowa odprawa warunkowa, o której mowa w art. 15 ust. 1 pkt 3,
  przysługuje pracownikowi korzystającemu ze świadczenia na przekwalifikowanie
  - kontraktu szkoleniowego, który po zakończeniu szkolenia i przed upływem 12
  miesięcy od dnia przyznania tego świadczenia:
   1) wystąpi z wnioskiem o rozwiązanie stosunku pracy, a także
   2) podejmie zatrudnienie poza hutami, o których mowa w przepisach wydanych
     na podstawie art. 2, albo rozpocznie działalność gospodarczą,
     udokumentowaną powstaniem obowiązku podatkowego.
2. Odprawa, o której mowa w ust. 1, jest wypłacana w kwocie równej iloczynowi
  liczby pełnych miesięcy pozostających do zakończenia 12 miesięcznego okresu
  pobierania świadczenia na przekwalifikowanie - kontraktu szkoleniowego oraz
  wynagrodzenia w wysokości ustalonej zgodnie art. 16 ust. 4 i pomniejszonej o
  kwotę odpowiadającą 18,71% wynagrodzenia pracownika, obliczanego jak za urlop
  wypoczynkowy.
                                        
                                    Art. 18.
1. Huta albo PHS S.A., którym jest przekazywana dotacja na restrukturyzację
  zatrudnienia, jest obowiązana do niezatrudniania nowych pracowników, z
  zastrzeżeniem ust. 2.
2. W uzasadnionych przypadkach dopuszcza się zatrudnienie pracowników o
  specjalistycznych kwalifikacjach, po uprzednim uzyskaniu zgody ministra
  właściwego do spraw gospodarki.
3. W przypadku niespełnienia warunków, o których mowa w ust. 1 i 2, wstrzymuje
  się wypłatę dotacji, a huta albo PHS S.A., która otrzymywała dotację ze
  środków publicznych przeznaczoną na restrukturyzacje zatrudnienia, jest
  obowiązana do zwrotu tej dotacji na zasadach określonych w odrębnych
  przepisach.
                                        
                                    Art. 19.
Minister właściwy do spraw gospodarki określi, w drodze rozporządzenia,
szczegółowe zasady i tryb udzielania dotacji przeznaczonych na finansowanie
restrukturyzacji zatrudnienia, biorąc pod uwagę rodzaje świadczeń, na których
dofinansowanie przyznana będzie dotacja, a w szczególności określi treść wniosku
oraz sposób rozliczania przyznanej dotacji.
                                        
                                    Art. 20.
Pracownicy hut, o których mowa w art. 22 ust. 1, zachowują uprawnienia określone
w niniejszym rozdziale po połączeniu tych hut w PHS S.A.
                                        
                                   Rozdział 4
                                        
                       Restrukturyzacja organizacyjna hut
                                        
                                    Art. 21.
Od dnia wejścia w życie ustawy w odniesieniu do hut i Towarzystwa Finansowego
"Silesia" Sp. z o.o. kompetencje ministra właściwego do spraw Skarbu Państwa,
określone w art. 2 pkt 5 i 6 oraz art. 18 ust. 1 ustawy z dnia 8 września 1996
r. o zasadach wykonywania uprawnień przysługujących Skarbowi Państwa (Dz.U. Nr
106, poz. 493 i Nr 156, poz. 775, z 1997 r. Nr 106, poz. 673, Nr 115, poz. 741 i
Nr 141, poz. 943, z 1998 r. Nr 155, poz. 1014, z 2000 r. Nr 48, poz. 550 oraz z
2001 r. Nr 4, poz. 26), wykonuje minister właściwy do spraw gospodarki.
                                        
                                    Art. 22.
1. Minister właściwy do spraw gospodarki może, za zgodą Rady Ministrów,
  połączyć w imieniu Skarbu Państwa Hutę Cedler S.A., Hutę Florian S.A., Hutę
  Katowice S.A. oraz Hutę im. Tadeusza Sendzimira S.A. w PHS S.A., poprzez
  zadysponowanie ich majątkiem lub akcjami, na zasadach określonych w
  przepisach odrębnych ustaw.
2. Uprawnienia Skarbu Państwa jako założyciela i akcjonariusza PHS S.A.
  wykonuje minister właściwy do spraw gospodarki.
3. Zamiar połączenia, o którym mowa w ust. 1, nie podlega zgłoszeniu Prezesowi
  Urzędu Ochrony Konkurencji i Konsumentów w rozumieniu ustawy z dnia 15
  grudnia 2000 r. o ochronie konkurencji i konsumentów (Dz.U. Nr 122, poz.
  1319).
4. PHS S.A. przejmie koncesje i inne zezwolenia udzielone hutom, o których mowa
  w ust. 1, na podstawie odrębnych przepisów.
5. Czynności związane z połączeniem hut, o których mowa w ust. 1, zwalnia się z
  opłat od czynności cywilnoprawnych.
                                        
                                    Art. 23.
1. Połączenie hut, o którym mowa w art. 22 ust. 1, nie stanowi zbycia akcji
  przez Skarb Państwa na zasadach ogólnych w rozumieniu art. 33 ust. 1 ustawy
  wymienionej w art. 4 ust. 5 pkt 1.
2. Pracownicy połączonych hut, o których mowa w art. 22 ust. 1, uprawnieni do
  nieodpłatnego nabycia akcji hut podlegających połączeniu, zachowują prawo do
  nabycia akcji PHS S.A., objętych przez Skarb Państwa, na zasadach i w trybie
  określonych przepisami działu IV rozdziału 2 ustawy wymienionej w art. 4 ust.
  5 pkt 1.
                                        
                                    Art. 24.
Minister właściwy do spraw gospodarki może powierzyć zarządzanie PHS S.A.
podmiotowi wyłonionemu w drodze przetargu nieograniczonego, w trybie ustawy z
dnia 10 czerwca 1994 r. o zamówieniach publicznych (Dz.U. z 1998 r. Nr 119, poz.
773, z 1999 r. Nr 45, poz. 437 oraz z 2000 r. Nr 12, poz. 136, Nr 93, poz. 1027
i Nr 110, poz. 1167).
                                        
                                    Art. 25.
1. Minister właściwy do spraw Skarbu Państwa może dokonać połączenia z PHS S.A.
  przedsiębiorstwa państwowego lub jednostki badawczo-rozwojowej, prowadzących
  działalność w zakresie hutnictwa żelaza i stali, za ich zgodą i zgodą PHS
  S.A.
2. Przed połączeniem z PHS S.A.:
   1) przedsiębiorstwo państwowe podlega komercjalizacji na zasadach
     określonych w ustawie, o której mowa w art. 4 ust. 5 pkt 1,
   2) jednostka badawczo-rozwojowa podlega komercjalizacji na zasadach
     określonych w ustawie z dnia 25 lipca 1985 r. o jednostkach badawczorozwojowych
(Dz.U. z 2001 r. Nr 33, poz. 388).
3. Przepisy art. 23 ust. 2 stosuje się odpowiednio do uprawnień pracowników
  przedsiębiorstwa państwowego oraz jednostki badawczo-rozwojowej do
  nieodpłatnego nabycia akcji podmiotu powstałego w wyniku komercjalizacji tego
  przedsiębiorstwa oraz tej jednostki.
                                        
                                    Art. 26.
Do restrukturyzacji hut stosuje się przepisy Kodeksu spółek handlowych.
                                        
                                    Art. 27.
Prywatyzacji hut dokonuje minister właściwy do spraw Skarbu Państwa po
zasięgnięciu opinii ministra właściwego do spraw gospodarki.
 
                                   Rozdział 5
                         Restrukturyzacja majątkowa hut
                                        
                                    Art. 28.
1. Grunty będące własnością Skarbu Państwa, znajdujące się w dniu 5 grudnia
  1990 r. w posiadaniu hut lub ich poprzedników prawnych, co do których huty
  nie legitymują się dokumentami o przekazaniu im tych gruntów w zarząd w
  formie przewidzianej prawem, stają się z dniem wejścia w życie ustawy
  przedmiotem użytkowania wieczystego hut.
2. Budynki, budowle oraz inne urządzenia znajdujące się na gruntach, o których
  mowa w ust. 1, stają się z mocy prawa, nieodpłatnie, własnością hut.
3. Nabycie praw, o których mowa w ust. 1 i 2, nie może naruszać praw osób
  trzecich.
4. Nabycie prawa, o którym mowa w ust. 1, następuje bez obowiązku wniesienia
  pierwszej opłaty z tytułu użytkowania wieczystego.
                                        
                                    Art. 29.
1. Nabycie praw, o których mowa w art. 28 ust. 1 i 2, potwierdza wojewoda, w
  drodze decyzji, na wniosek huty.
2. Ostateczna decyzja stwierdzająca nabycie praw, o których mowa w art. 28 ust.
  1 i 2, stanowi podstawę do dokonania wpisów do ksiąg wieczystych oraz
  ewidencji gruntów i budynków.
3. Rada Ministrów określi, w drodze rozporządzenia, sposób potwierdzania
  posiadania przez huty podlegające restrukturyzacji gruntów, o których mowa w
  art. 28 ust. 1, w tym rodzaje dokumentów stanowiących dowody w tych sprawach.
                                        
                                    Art. 30.
1. Wierzytelności Skarbu Państwa z tytułu nabycia przez huty własności
  budynków, budowli oraz innych urządzeń, nieuiszczone w całości lub w części
  przed wejściem w życie ustawy, wygasają.
2. Kwoty uiszczone przez huty z tytułu nabycia własności budynków, budowli oraz
  innych urządzeń, przed wejściem w życie ustawy, nie podlegają zwrotowi.
                                        
                                    Art. 31.
Nabycie przez huty albo PHS S.A. na podstawie art. 200 ustawy z dnia 21 sierpnia
1997 r. o gospodarce nieruchomościami (Dz.U. z 2000 r. Nr 46, poz. 543) prawa
użytkowania wieczystego gruntów następuje bez obowiązku wniesienia pierwszej
opłaty, a nabycie własności budynków, budowli oraz innych urządzeń następuje
nieodpłatnie.
                                        
                                    Art. 32.
Zwalnia się od podatku dochodowego dochód hut z tytułu nieodpłatnego nabycia
praw majątkowych, o których mowa w art. 28 ust. 1 i 2 oraz art. 31, oraz
zwolnienia z długu, o którym mowa w art. 30 ust. 1, także PHS S.A., w przypadku,
o którym mowa w art. 31.
                                        
                                   Rozdział 6
                             Gospodarowanie mieniem
                                        
                                    Art. 33.
1. PHS S.A. może zrzec się na rzecz Agencji, za zgodą walnych zgromadzeń
  Agencji
  i PHS S.A.:
   1) własności lub prawa użytkowania wieczystego nieruchomości
     niewykorzystywanych na cele produkcyjne,
   2) własności innych niż określone w pkt 1 środków trwałych i obiektów trwale
     wyłączonych z eksploatacji.
 2. Zrzeczenie, o którym mowa w ust. 1 pkt 1, dokonuje się w drodze umowy
  zawartej w formie aktu notarialnego. Przekazanie nieruchomości, co do której
  nastąpiło zrzeczenie, następuje na podstawie protokołu zdawczo - odbiorczego.
3. Zrzeczenia, o którym mowa w ust. 1 pkt 2, dokonuje się na podstawie
  protokołu zdawczo-odbiorczego.
                                        
                                    Art. 34.
Agencja samodzielnie gospodaruje mieniem, o którym mowa w art. 33 ust. 1, a w
szczególności:
   1) prowadzi ewidencję mienia,
   2) zabezpiecza mienie przed dewastacją,
   3) zapewnia wycenę nieruchomości i mienia ruchomego,
   4) zbywa nieruchomości oraz mienie ruchome, a także ustanawia ograniczone
     prawa rzeczowe,
   5) wydzierżawia, wynajmuje lub użycza posiadane mienie,
   6) likwiduje części składowe nieruchomości, dokonuje rekultywacji gruntów,
   7) podejmuje czynności w postępowaniu sądowym w sprawach o wpis w księdze
     wieczystej lub założenie księgi wieczystej.
                                        
                                    Art. 35.
Sprzedaż albo zbycie prawa użytkowania wieczystego nieruchomości, o których mowa
w art. 33 ust. 1, następuje w drodze przetargu, na zasadach określonych w
przepisach o gospodarce nieruchomościami.
                                        
                                    Art. 36.
Agencja może dokonać darowizny mienia, o którym mowa w art. 33 ust. 1, na rzecz
Skarbu Państwa oraz jednostki samorządu terytorialnego albo spółdzielni
mieszkaniowej, za ich zgodą, na cele związane z budownictwem mieszkaniowym,
realizacją urządzeń infrastruktury technicznej lub innych celów publicznych, a
także dla realizacji zadań własnych tej jednostki.
                                        
                                    Art. 37.
1. PHS S.A. przekaże do Agencji, określone uchwałą Walnego Zgromadzenia wkłady
  niepieniężne oraz składniki materialne wyodrębnione z jej przedsiębiorstwa,
  inne niż wymienione w art. 33 ust. 1.
2.Wkłady niepieniężne oraz składniki materialne, o których mowa w ust. 1,
  zostaną przekazane według wartości skorygowanej aktywów netto.
                                        
                                    Art. 38.
PHS S.A. albo Agencja może pomniejszyć kapitał zapasowy o wartość księgową netto
przekazywanego mienia, o którym mowa w art. 33 ust. 1.
                                        
                                    Art. 39.
1. Nie pobiera się podatku od czynności cywilnoprawnych, których stroną jest
  Agencja, mających za przedmiot mienie, o którym mowa w art. 33 ust. 1.
2. Agencja jest zwolniona z obowiązku uiszczania opłat sądowych w sprawach
  dotyczących mienia, o którym mowa w art. 33 ust. 1.
                                        
                                    Art. 40.
Przychody uzyskane z gospodarowania mieniem, o którym mowa w art. 34,
pomniejszone o koszty związane z utrzymywaniem i gospodarowaniem tym mieniem
oraz prowadzeniem jego ewidencji, przeznacza się w szczególności na wykup
obligacji, o których mowa w art. 13 ust. 1.
                                        
                                   Rozdział 7
              Nadzór nad restrukturyzacją hutnictwa żelaza i stali
                                        
                                    Art. 41.
1. Minister właściwy do spraw gospodarki sprawuje nadzór nad realizacją
  restrukturyzacji.
2. Przebieg restrukturyzacji monitoruje przedsiębiorca wyłoniony w drodze
  przetargu nieograniczonego, w trybie ustawy, o której mowa w art. 24.
3. Huta oraz PHS S.A. są obowiązane do dnia 31 grudnia 2010 r. przekazywać
  ministrowi właściwemu do spraw gospodarki informacje dotyczące przebiegu
  procesu ich restrukturyzacji, za pośrednictwem przedsiębiorcy, o którym mowa
  w ust. 2.
4. Minister właściwy do spraw gospodarki składa Radzie Ministrów roczne
  sprawozdania z realizacji restrukturyzacji w terminie określonym przez Radę
  Ministrów.
                                        
                                   Rozdział 8
                                Przepisy końcowe
                                        
                                    Art. 42.
Ustawa wchodzi w życie po upływie 14 dni od dnia ogłoszenia, z wyjątkiem art. 1417
i art. 19, które wchodzą w życie z dniem 1 stycznia 2002 r. i obowiązują do
31 grudnia 2003 r.
