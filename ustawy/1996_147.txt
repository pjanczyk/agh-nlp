



                                    
Dz.U. z 1996 r. Nr 34, poz. 147 
                                    
                                    
                                    
                                    
                                USTAWA
                        z dnia 2 lutego 1996 r.
                                    
                 o powszechnym spisie rolnym 1996 roku
                                    
                                    
                               Rozdział 1
                         Termin i zakres spisu
                                    
                                Art. 1.
Powszechny spis rolny 1996 roku, zwany dalej "spisem", będzie przeprowadzony
na terytorium  Rzeczypospolitej Polskiej w dniach od 13 do 25 czerwca 
1996 r., według stanu w dniu 12 czerwca 1996 r. o godz. 24{00}.
                                Art. 2.
Spis będzie przeprowadzony:
   1) w indywidualnych gospodarstwach rolnych, 
   2) u osób fizycznych użytkujących działki rolne, 
   3) u właścicieli zwierząt gospodarskich nie posiadających użytków rolnych 
     lub posiadających użytki rolne o powierzchni mniejszej niż 0,1 ha,
   4) u osób prawnych i w jednostkach organizacyjnych nie mających osobowości
     prawnej, których podstawowym rodzajem działalności jest prowadzenie
     upraw rolnych, warzywnictwa i ogrodnictwa, chów i hodowla 
     zwierząt, działalność usługowa związana z uprawami rolnymi oraz chowem
     i hodowlą zwierząt, z wyjątkiem działalności weterynaryjnej, gospodarka
     łowiecka, hodowla i pozyskiwanie zwierząt łownych łącznie z 
     pokrewną działalnością usługową,
   5) u osób prawnych i w jednostkach organizacyjnych nie mających osobowości
     prawnej, które niezależnie od rodzaju działalności podstawowej 
     są użytkownikami użytków rolnych o powierzchni przekraczającej 1 ha.
                                    
                                Art. 3.
Ilekroć w ustawie jest mowa o:
   1) gospodarstwie rolnym  oznacza to grunty rolne wraz z gruntami leśnymi,
     budynkami lub ich częściami, urządzeniami i inwentarzem, jeżeli 
     stanowią lub mogą stanowić zorganizowaną całość gospodarczą, oraz 
     prawami i obowiązkami związanymi z prowadzeniem gospodarstwa rolnego,
   2) indywidualnym gospodarstwie rolnym - oznacza to gospodarstwo rolne 
     o powierzchni użytków rolnych przekraczającej 1 ha, będące własnością 
     lub znajdujące się w użytkowaniu osoby fizycznej lub grupy osób,
   3) działce rolnej - oznacza to gospodarstwo rolne o powierzchni użytków 
     rolnych od 0,1 ha do 1 ha włącznie,
   4) właścicielu zwierząt gospodarskich - oznacza to osobę fizyczną nie posiadającą
     użytków rolnych lub posiadającą użytki rolne o powierzchni 
     mniejszej niż 0,1 ha, posiadającą zwierzęta gospodarskie: bydło, trzodę 
     chlewną, konie, owce, kozy, drób, króliki, zwierzęta futerkowe oraz pnie 
     pszczele,
   5) użytkowniku indywidualnego gospodarstwa rolnego lub użytkującym 
     działkę rolną - oznacza to osobę fizyczną lub grupę osób mających w 
     faktycznym użytkowaniu grunty, niezależnie od tego, czy są właścicielami,
     dzierżawcami czy użytkują je z innego tytułu, i niezależnie od tego, 
     czy grunty te są zlokalizowane w jednej lub w kilku gminach,
   6) użytkowaniu gruntów - oznacza to ich uprawę i zbiór plonów na własny 
     rachunek,
   7) gospodarstwie domowym - oznacza to zespół osób mieszkających i 
     utrzymujących się wspólnie.
                                    
                                Art. 4.
 1. W ramach spisu w indywidualnych gospodarstwach rolnych będą zebrane 
   następujące informacje:
   1) dane o osobach będących właścicielami i użytkownikami indywidualnych 
     gospodarstw rolnych oraz o osobach w ich gospodarstwie domowym:
       a) nazwisko i imiona właściciela, nazwisko i imiona użytkownika indywidualnego
         gospodarstwa rolnego,
       b) wykształcenie, 
       c) rok urodzenia, płeć,
       d) wkład pracy w gospodarstwo rolne - przeciętna liczba miesięcy 
         pracy w ostatnim roku oraz przeciętna dzienna liczba godzin pracy
         w sezonie: wiosennym, letnim, jesiennym i zimowym,
       e) główne i dodatkowe źródła utrzymania,
       f) czy prowadzą pozarolniczą działalność na własny rachunek,
       g) czy w ciągu ostatnich 6 lat straciły pracę i w ostatnich 3 miesiącach
         aktywnie poszukiwały pracy poza swoim gospodarstwem rolnym,
       h) czy są zarejestrowane jako bezrobotni,
       i) czy mogłyby zająć się pracą poza gospodarstwem rolnym,
   2) o źródłach utrzymania gospodarstwa domowego,
   3) o liczbie pracowników najemnych zatrudnionych w gospodarstwie rolnym,
   4) o użytkowaniu gruntów, a w szczególności:
       a) powierzchnia gruntów ogółem, w tym użytków rolnych (gruntów 
         ornych, sadów, łąk i pastwisk trwałych), lasów, pozostałych gruntów
         i nieużytków,
       b) zmiany w powierzchni użytków rolnych w okresie od dnia 1 lipca 
         1990 r. do dnia 12 czerwca 1996 r. według przyczyn,
       c) powierzchnia zasiewów głównych upraw,
   5) o pogłowiu zwierząt gospodarskich według gatunków i grup wiekowoużytkowych
     oraz liczbie pni pszczelich,
   6) o budynkach, infrastrukturze i wyposażeniu technicznym, w tym:
       a) rodzaje budynków, budowli i ich powierzchnia oraz wiek,
       b) liczba i rok produkcji ciągników rolniczych i innych środków 
         transportowych oraz maszyn rolniczych,
       c) źródła zaopatrzenia w wodę, sposoby odprowadzania ścieków i 
         usuwania śmieci,
       d) wyposażenie w sieć elektryczną, gaz i telefon,
       e) rodzaje urządzeń melioracyjnych (istniejących i pożądanych),
   7) o zadłużeniu gospodarstw rolnych,
   8) o działalności gospodarczej prowadzonej przez użytkownika gospodarstwa
     rolnego lub osobę pozostającą w gospodarstwie domowym,
   9) o ważniejszych  wydatkach poniesionych w okresie  od dnia 1 lipca 
     1995 r. do dnia 12 czerwca 1996 r. i planowanych do 2000 r., w tym na:
       a) zakup gruntów,
       b) budowę lub modernizację budynków,
       c) powiększenie stada podstawowego,
       d) zakup ciągników rolniczych i innych środków transportowych oraz 
         maszyn rolniczych,
   10) o przewidywaniach dotyczących zmian w funkcjonowaniu gospodarstwa
      rolnego do 2000 r.
 2. W ramach spisu u osób fizycznych użytkujących działki rolne zbiera się informacje
   określone w ust. 1,  z wyłączeniem informacji, o których mowa w 
   pkt 9.
 3. W ramach spisu u właścicieli zwierząt gospodarskich zbiera się informacje 
   określone w ust. 1 pkt 1, 4 i 5.
 4. W ramach spisu u osób prawnych i w jednostkach organizacyjnych nie mających
   osobowości prawnej zbiera się informacje określone w ust. 1, z wyłączeniem
   informacji, o których mowa w pkt 1, 2 i 10.
 5. Prezes Głównego Urzędu Statystycznego określi, w drodze zarządzenia, 
   wzory kwestionariuszy spisowych. Zarządzenie podlega ogłoszeniu w 
   Dzienniku Urzędowym Rzeczypospolitej Polskiej "Monitor Polski".
                                    
                               Rozdział 2
                   Obowiązki spisowe i ochrona danych
                                    
                                Art. 5.
 1. Użytkownicy indywidualnych gospodarstw rolnych i użytkujący działki rolne
   oraz właściciele zwierząt gospodarskich są obowiązani do udzielenia 
   możliwie ścisłych, wyczerpujących i zgodnych z prawdą odpowiedzi na pytania
   zawarte w kwestionariuszu spisowym.
 2. W razie nieobecności osób, o których mowa w ust. 1, odpowiedzi udzielają 
   inne pełnoletnie osoby w gospodarstwie domowym.
 3. Dane osoby udzielającej odpowiedzi na pytania zawarte w kwestionariuszu 
   spisowym zapisuje się na kwestionariuszu spisowym.
 4. Osoby działające w imieniu osób prawnych oraz jednostek organizacyjnych 
   nie mających osobowości prawnej są obowiązane do udzielenia ścisłych, 
   wyczerpujących i zgodnych z prawdą odpowiedzi na pytania zawarte w 
   kwestionariuszu spisowym, podania imienia i nazwiska oraz podpisania 
   kwestionariusza spisowego.
 5. Udzielenie odpowiedzi niezgodnych ze stanem faktycznym oraz odmowa 
   udzielenia odpowiedzi pociągają za sobą skutki prawne przewidziane w 
   przepisach art. 56 i 57 ustawy z dnia 29 czerwca 1995 r. o statystyce publicznej
   (Dz.U. Nr 88, poz. 439).
                                    
                                Art. 6.
Zbierane i gromadzone w spisie dane osobowe i dane indywidualne są poufne 
i podlegają ochronie na zasadach określonych w art. 10 ustawy, o której mowa 
w art. 5 ust. 5.
                                    
                                Art. 7.
Osoby wykonujące prace związane z przygotowaniem, przeprowadzeniem i 
opracowaniem wyników spisu są obowiązane do bezwzględnego przestrzegania 
tajemnicy statystycznej i mogą być dopuszczone do wykonywania tych prac po 
złożeniu pisemnego przyrzeczenia o treści określonej w art. 12 ustawy, o której 
mowa w art. 5 ust. 5.
                                    
                               Rozdział 3
                           Organizacja spisu
                                    
                                Art. 8.
 1. Przygotowanie, zorganizowanie i przeprowadzenie spisu oraz opracowanie, 
   udostępnienie i rozpowszechnienie wynikowych informacji statystycznych 
   należy do Głównego Urzędu Statystycznego i urzędów statystycznych.
 2. Pracami związanymi ze spisem kierują:
   1) Prezes Głównego Urzędu Statystycznego - całością prac,
   2) dyrektor urzędu statystycznego  na terenie  województwa,
   3) wójt, burmistrz, prezydent miasta  na terenie gminy.
                                    
                                Art. 9.
 1. Zadania gmin, w ramach prac związanych ze spisem, obejmują: 
   1) przygotowanie wykazów właścicieli zwierząt gospodarskich nie posiadających
     użytków rolnych,
   2) rozliczenie powierzchni gruntów użytkowanych w gminie,
   3) zorganizowanie przeprowadzenia spisu na terenie gminy, we współdziałaniu
     z urzędem statystycznym, w tym:
       a) delegowanie pracowników urzędu gminy do prac spisowych i na 
         szkolenia organizowane przez urząd statystyczny,
       b) nabór kandydatów na rachmistrzów spisowych,
       c) przeprowadzenie szkolenia rachmistrzów spisowych,
       d) rozdział druków spisowych,
       e) nadzorowanie czynności spisowych,
       f) kontrola kompletności kwestionariuszy spisowych w obwodach spisowych
         oraz kontrola kompletności zapisów na kwestionariuszach 
         spisowych,
       g) sporządzenie zestawień wstępnych,
       h) uporządkowanie i przekazanie całości materiałów spisowych do 
         urzędu statystycznego.
 2. Nadzór merytoryczny nad realizacją zadań, o których mowa w ust. 1, 
   sprawuje dyrektor urzędu statystycznego województwa, na którego terenie 
   znajduje się gmina.
 3. Zadania, o których mowa w ust. 1, gminy realizują jako zadania zlecone z 
   zakresu administracji rządowej.
 4. Środki na wykonanie zadań zostaną przekazane gminom przez Główny 
   Urząd Statystyczny za pośrednictwem urzędów statystycznych - w terminach
   wyprzedzających o 30 dni prace, o których mowa w ust. 1 pkt 1 i 2 - 
   po zakończeniu prac, o których mowa w ust. 1 pkt 3; ostateczne rozliczenie
   nastąpi w terminie do dnia 30 września 1996 r. 
                                    
                                Art. 10.
Terenowe organy administracji rządowej udzielą pomocy w przeprowadzeniu 
spisu, a w szczególności przekażą nieodpłatnie gminom, na potrzeby spisu, dokumentację
geodezyjną w zakresie ewidencji gruntów.
                                    
                                Art. 11.
Prace związane ze spisem są finansowane z budżetu państwa.
                                Art. 12.
 1. Z zastrzeżeniem ust. 2, spis przeprowadzą rachmistrze spisowi powołani 
   przez dyrektora urzędu statystycznego na wniosek wójta, burmistrza lub 
   prezydenta miasta.
 2. Podmioty prowadzące gospodarstwo rolne, działające w formie państwowych
   jednostek organizacyjnych, przedsiębiorstw państwowych, spółdzielni 
   oraz spółek z udziałem Skarbu Państwa wypełnią we własnym zakresie 
   kwestionariusz spisowy i przekażą go do urzędu statystycznego województwa,
   na terenie którego położona jest siedziba  gospodarstwa rolnego.
                                    
                                Art. 13.
 1. Osoby wykonujące prace związane ze spisem otrzymują wynagrodzenie w 
   ramach zawieranych na wykonanie określonych czynności umów zlecenia 
   lub umów o dzieło, według kryteriów ustalonych przez Prezesa Głównego 
   Urzędu Statystycznego.
 2. Pracownicy służb statystyki publicznej mogą za dodatkowy wkład pracy 
   wniesiony w prace spisowe otrzymać nagrody. Regulamin przyznawania 
   nagród ustali Prezes Głównego Urzędu Statystycznego.
                                    
                                Art. 14.
 1. W razie wypadku powstałego przy pełnieniu obowiązków spisowych, rachmistrzom
   spisowym i innym osobom wykonującym czynności na rzecz 
   spisu oraz członkom ich rodzin przysługują świadczenia z tytułu wypadku 
   na zasadach przewidzianych w przepisach określających podstawę wymiaru 
   renty z tytułu wypadku przy pracy lub choroby zawodowej, świadczeń dla 
   pracowników, którzy ulegli wypadkom w szczególnych okolicznościach, 
   oraz świadczeń dla osób nie będących pracownikami.
 2. Przepis ust. 1. stosuje się do osób, które nie mają prawa do świadczeń z 
   tytułu wypadku na podstawie odrębnych przepisów.
 3. Roszczenia w sytuacjach, o których mowa w ust. 1 i 2, zgłasza się do organów
   statystyki publicznej, które sporządzają dokumentację w trybie 
   określonym ustawą z dnia 12 czerwca 1975 r. o świadczeniach z tytułu wypadków
   przy pracy i chorób zawodowych (Dz.U. z 1983 r. Nr 30, poz. 144, 
   z 1989 r. Nr 35, poz. 192, z 1990 r. Nr 36, poz. 206, z 1991 r. Nr 94, poz. 
   422, z 1995 r. Nr 4, poz. 17 i z 1996 r. Nr 24, poz. 110) oraz przekazują je 
   terenowemu oddziałowi Zakładu Ubezpieczeń Społecznych.
 
                                Art. 15.
Prezes Głównego Urzędu Statystycznego określi, w drodze zarządzenia, metodologię
spisu oraz sposób i tryb jego przeprowadzenia oraz szczegółowe zadania
służb statystyki publicznej. Zarządzenie podlega ogłoszeniu w Dzienniku 
Urzędowym Rzeczypospolitej Polskiej "Monitor Polski".
                               Rozdział 4
                             Spis kontrolny
                                    
                                Art. 16.
 1. Od dnia 26 czerwca do dnia 2 lipca 1996 r. w wylosowanych obwodach 
   spisowych zostanie przeprowadzony spis kontrolny.
 2. Spis kontrolny polega na sprawdzeniu kompletności przeprowadzonego 
   spisu oraz prawdziwości i poprawności zapisów w kwestionariuszach spisowych.
 3. Prezes Głównego Urzędu Statystycznego określi, w drodze zarządzenia, 
   szczegółowy zakres oraz tryb przeprowadzenia spisu kontrolnego. Zarządzenie
   podlega ogłoszeniu w Dzienniku Urzędowym Rzeczypospolitej 
   Polskiej "Monitor Polski".
                                    
                                Art. 17.
Do spisu kontrolnego stosuje się odpowiednio przepisy art. 2-15.
                               Rozdział 5
                            Przepis końcowy
                                    
                                Art. 18.
Ustawa wchodzi w życie po upływie 14 dni od dnia ogłoszenia.
                                    
