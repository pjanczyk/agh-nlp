



                                    
Dz.U. z 1995 r. Nr 89, poz. 444 
                                USTAWA
                         z dnia 6 lipca 1995 r.
                                    
                 o zmianie Kodeksu postępowania karnego
                                    
                                    
                                Art. 1.
W Kodeksie postępowania karnego wprowadza się następujące zmiany:
 1) w art. 65 w §1 w pkt 1 na końcu przecinek zastępuje się średnikiem i dodaje
   się wyrazy "okazanie można przeprowadzić również tak, aby wyłączyć 
   możliwość rozpoznania osoby przesłuchiwanej przez osobę rozpoznawaną,";
 2) w art. 157 w §3 dodaje się zdanie drugie w brzmieniu: "Konfrontacja nie 
   jest dopuszczalna w wypadku określonym w art. 164a.";
 3) po art. 164 dodaje się art. 164a w brzmieniu:
       "Art.164a.  §1.Jeżeli zachodzi uzasadniona obawa niebezpieczeństwa
                    dla życia, zdrowia, wolności albo mienia w znacznych
                    rozmiarach świadka lub osoby dla niego najbliższej,
                    sąd, a w postępowaniu przygotowawczym prokurator, 
                    może wydać postanowienie o zachowaniu w tajemnicy 
                    danych umożliwiających ujawnienie tożsamości świadka.
                §2. W razie wydania postanowienia, o którym mowa w 
                   §1, dane umożliwiające ujawnienie tożsamości świadka
                   pozostają wyłącznie do wiadomości sądu i prokuratora,
                   a gdy zachodzi konieczność - również funkcjonariusza
                   policji prowadzącego postępowanie. 
                   Protokoły zeznań świadka wolno udostępniać oskarżonemu
                   lub obrońcy w sposób uniemożliwiający odczytanie
                   danych umożliwiających ujawnienie tożsamości
                   świadka.
                §3. Świadka przesłuchuje prokurator lub sąd, który może
                   zlecić wykonanie tej czynności sędziemu wyznaczonemu
                   ze swojego składu, w miejscu zapewniającym
                   zachowanie danych umożliwiających ujawnienie 
                   tożsamości w tajemnicy. Przy przesłuchaniu przez 
                   sąd lub sędziego może być obecny prokurator.
                §4. Oskarżony lub obrońca mogą zadawać pytania świadkowi
                   tylko za pośrednictwem sądu lub prokuratora, 
                   z zastosowaniem środków wyłączających możliwość 
                   ujawnienia tożsamości świadka.
                §5. Na postanowienie w sprawie zachowania w tajemnicy
                   danych umożliwiających ujawnienie tożsamości 
                   świadka oskarżonemu służy, w terminie 3 dni, zażalenie
                   do sądu. Zażalenie na postanowienie prokuratora
                   rozstrzyga sąd właściwy do rozpoznania sprawy. 
                   Postępowanie dotyczące zażalenia jest objęte tajemnicą.
                   W razie uwzględnienia zażalenia protokół z 
                   przesłuchania świadka podlega zniszczeniu; o zniszczeniu
                   protokołu należy uczynić wzmiankę w aktach 
                   sprawy.
                §6. Minister Sprawiedliwości określi, w drodze rozporządzenia,
                   sposób sporządzania, przechowywania i 
                   udostępniania protokołów zeznań zawierających 
                   wiadomości o świadku, którego dane umożliwiające 
                   ujawnienie tożsamości podlegają zachowaniu w tajemnicy,
                   a nadto określi dopuszczalny sposób powoływania
                   się na takie zeznania w orzeczeniach i pismach
                   procesowych.";
 4) w art. 173 po §2 dodaje się §3 w brzmieniu:
    "§3. Jeżeli zachodzi uzasadniona obawa użycia przemocy lub groźby bezprawnej
        wobec świadka lub osoby dla niego najbliższej w związku z 
        jego czynnościami, można zastrzec dane dotyczące miejsca zamieszkania
        do wyłącznej wiadomości prokuratora lub sądu. Pisma procesowe
        doręcza się wówczas do instytucji, w której świadek jest zatrudniony,
        lub na inny wskazany przez niego adres.";
 5) w art. 256 w §1 dodaje się zdanie drugie w brzmieniu: "Przepis art. 173 §3 
   stosuje się odpowiednio.";
 6) w art. 339 po §2 dodaje się §3 w brzmieniu:
    "§3. Na rozprawie wolno odczytywać protokoły zeznań świadka przesłuchanego
        w warunkach określonych w art. 164a. Rozprawa jest wówczas
        niejawna; przepisu art. 309 §1 nie stosuje się.".
    
                                Art. 2.
Ustawa wchodzi w życie po upływie 3 miesięcy od dnia ogłoszenia.
                
                
