



Dz.U. z 2001 r. Nr 81, poz. 873
                                                                                
                                                                                
                                                                                
                                     USTAWA
                            z dnia 8 czerwca 2001 r.
                                        
          o zmianie ustawy o utworzeniu Agencji Techniki i Technologii
                                        
                                        
                                     Art. 1.
W ustawie z dnia 12 kwietnia 1996 r. o utworzeniu Agencji Techniki i Technologii
(Dz.U. Nr 74, poz. 352, z 1997 r. Nr 121, poz. 770 oraz z 2000 r. Nr 48, poz.
550) wprowadza się następujące zmiany:
1) art. 2 otrzymuje brzmienie:
     "Art. 2. Agencja podlega ministrowi właściwemu do spraw gospodarki.";
2) użyte w różnych przypadkach w art. 3 w ust. 6, w art. 5 w ust. 1 i 3, w art.
  6 w ust. 2 i w art. 7 w ust. 3 wyrazy "Minister Przemysłu i Handlu" zastępuje
  się użytymi w odpowiednich przypadkach wyrazami "minister właściwy do spraw
  gospodarki";
3) użyte w różnych przypadkach w art. 3 w ust. 6, w art. 5 w ust. 3, w art. 7 w
  ust. 3, w art. 8 i w art. 9 w ust. 5 wyrazy "Minister Finansów" zastępuje się
  użytymi w odpowiednich przypadkach wyrazami "minister właściwy do spraw
  finansów publicznych";
4) art. 4 otrzymuje brzmienie:
     "Art. 4. Agencja działa na podstawie ustawy oraz statutu, nadanego przez
           ministra właściwego do spraw gospodarki, w drodze rozporządzenia,
           określającego organizację Agencji oraz szczegółowe zasady działania
           Rady Agencji, o której mowa w art. 6.";
5) w art. 6 ust. 1 otrzymuje brzmienie:
     "1. Organem doradczym i opiniodawczym Prezesa Agencji jest Rada Agencji
       Techniki i Technologii, zwana dalej "Radą Agencji". W skład Rady Agencji
       wchodzą po jednym przedstawicielu: ministra właściwego do spraw
       gospodarki, ministra właściwego do spraw nauki, ministra właściwego do
       spraw szkolnictwa wyższego, ministra właściwego do spraw finansów
       publicznych, ministra właściwego do spraw środowiska, Ministra Obrony
       Narodowej, ministra właściwego do spraw zdrowia, Prezesa Polskiej
       Akademii Nauk oraz Prezesa Urzędu Patentowego Rzeczypospolitej Polskiej.
       Po jednym przedstawicielu do składu Rady Agencji może również
       zaproponować: Federacja Stowarzyszeń Naukowo-Technicznych, Rada Główna
       Jednostek Badawczo-Rozwojowych, Rada Główna Szkolnictwa Wyższego oraz
       Krajowa Izba Gospodarcza.";
6) w art. 7dodaje się ust. 9 w brzmieniu:
     "9. Minister właściwy do spraw gospodarki, w uzgodnieniu z ministrem
       właściwym do spraw finansów publicznych, określi, w drodze
       rozporządzenia, szczegółowe zasady gospodarki finansowej Agencji,
       uwzględniając zakres zadań wykonywanych przez Agencję.".
     
                                     Art. 2.
Do czasu wydania przepisów wykonawczych przewidzianych w ustawie, o której mowa
w art. 1, w brzmieniu nadanym niniejszą ustawą, zachowują moc dotychczasowe
przepisy wykonawcze w zakresie, w jakim nie są sprzeczne z ustawą, nie dłużej
jednak niż przez 6 miesięcy od dnia wejścia w życie niniejszej ustawy.
                                     Art. 3.
Ustawa wchodzi w życie po upływie 14 dni od dnia ogłoszenia.
