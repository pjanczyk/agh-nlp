



Dz.U. z 1995 r. Nr 97, poz. 479 
                                    
                                    
                                USTAWA
                       z dnia 30 czerwca 1995 r.
                                    
       o stosunku Państwa do Kościoła Ewangelicko-Metodystycznego
                      w Rzeczypospolitej Polskiej
                                    
                                    
                               Rozdział 1
                            Przepisy ogólne
                                    
                                Art. 1.
 1. Ustawa określa stosunek Państwa do Kościoła Ewangelicko-Metodystycznego
   w Rzeczypospolitej Polskiej, zwanego dalej "Kościołem", oraz jego 
   sytuację prawną i majątkową.
 2. W sprawach odnoszących się do Kościoła, nie uregulowanych w ustawie, 
   stosuje się powszechnie obowiązujące przepisy prawa.
 3. Wszelkie zmiany niniejszej ustawy wymagają uprzedniej opinii Rady Kościoła.
 
                                Art. 2.
 1. Kościół wchodzi w skład Konferencji Generalnej i Centralnej Zjednoczonego
   Kościoła Metodystycznego oraz jest członkiem Światowej Rady Metodystycznej.
 2. Kościół może należeć do krajowych i międzynarodowych organizacji o charakterze
   ekumenicznym i międzywyznaniowym.
 
                                 Art. 3.
Kościół rządzi się w swoich sprawach własnym Prawem Wewnętrznym uchwalanym
przez Konferencję Doroczną, swobodnie wykonuje władzę duchowną i 
jurysdykcyjną oraz zarządza swoimi sprawami.
 
                                 Art. 4.
Kościół i jego osoby prawne są następcami prawnymi parafii i organizacji metodystycznych
działających na obecnym terytorium Rzeczypospolitej Polskiej 
przed dniem 1 września 1939 r.
 
                                Art. 5.
 1. Do Kościoła należą osoby wyznania ewangelicko-metodystycznego zamieszkałe
   lub przebywające na terytorium Rzeczypospolitej Polskiej, należące 
   do parafii ewangelicko-metodystycznych.
 2. Kościół ma prawo do otaczania opieką duszpasterską ewangelików wyznania
   metodystycznego narodowości polskiej, przebywających czasowo lub na 
   stałe za granicą, oraz współwyznawców z zagranicy, zamieszkujących lub 
   przebywających na terytorium Rzeczypospolitej Polskiej.
 
                               Rozdział 2
                   Osoby prawne Kościoła i ich organy
                                    
                                Art. 6.
 1. Strukturę i organizację Kościoła określa Prawo Wewnętrzne.
 2. Osobowość prawną posiadają:
   1) Kościół jako całość,
   2) parafie.
 3. Organami osób prawnych wymienionych w ust. 2 są:
   1) dla Kościoła jako całości - Rada Kościoła reprezentowana przez jej 
     Prezydium,
   2) dla parafii - rada parafialna reprezentowana przez pastora.
 4. Zmiana nazwy grupy osób prawnych, o której mowa w ust. 2 pkt 2, może 
   być dokonana przepisami wewnątrzkościelnymi. Zmiany te, na wniosek 
   Rady Kościoła, ogłasza Minister-Szef Urzędu Rady Ministrów w Dzienniku
   Urzędowym Rzeczypospolitej Polskiej "Monitor Polski".
                                Art. 7.
Inne jednostki organizacyjne Kościoła mogą, na wniosek Rady Kościoła, uzyskać
osobowość prawną w drodze rozporządzenia Ministra-Szefa Urzędu Rady 
Ministrów.
                                    
                                Art. 8.
 1. Kościół samodzielnie tworzy, przekształca i znosi jednostki organizacyjne, 
   w tym także posiadające osobowość prawną oraz jednostki działające w 
   ich ramach.
 2. O faktach wymienionych w ust. 1, w odniesieniu do parafii, władza kościelna
   powiadamia niezwłocznie wojewodę właściwego ze względu na miejsce 
   jej siedziby, zaś w odniesieniu do jednostek, które otrzymały osobowość 
   prawną w drodze rozporządzenia wymienionego w art. 7, powiadamia Ministra-Szefa
   Urzędu Rady Ministrów.
 3. Nowo utworzone parafie Kościoła nabywają osobowość prawną z chwilą 
   pisemnego powiadomienia właściwego wojewody. Odpis powiadomienia, z 
   umieszczonym na nim potwierdzeniem odbioru, jest dowodem uzyskania 
   osobowości prawnej.
 4. Powiadomienie, o którym mowa w ust. 2 i 3, powinno zawierać nazwę i 
   siedzibę kościelnej osoby prawnej, a w odniesieniu do parafii - także ich 
   zasięg terytorialny.
 5. O powołaniu i odwołaniu pastora władza kościelna powiadamia właściwego
   wojewodę, zaś o powołaniu i odwołaniu osoby sprawującej funkcję 
   członka Prezydium Rady Kościoła oraz osoby sprawującej funkcję organu 
   lub funkcję członka organu jednostek organizacyjnych, które uzyskały osobowość
   prawną w drodze rozporządzenia wymienionego w art. 7, powiadamia
   Ministra - Szefa Urzędu Rady Ministrów. Powiadomienie obejmuje 
   imię i nazwisko, obywatelstwo oraz miejsce zamieszkania.
 
                                Art. 9.
 1. Kościelne instytucje, zakłady i organizacje działają w ramach tych osób 
   prawnych, które je powołały.
 2. Szkoła Języka Angielskiego jest instytucją kościelną podlegającą Radzie 
   Kościoła. Szkoła ta używa nazwy własnej "English Language College".
 
                                Art. 10.
Kościelna osoba prawna nie odpowiada za zobowiązania innej kościelnej osoby
prawnej.
                               Rozdział 3
                          Działalność Kościoła
                                    
                                Art. 11.
 1. Organizowanie i sprawowanie kultu publicznego podlega wyłącznie władzy 
   kościelnej.
 2. Organizowanie uroczystości o charakterze religijnym na drogach publicznych
   wymaga uzgodnienia, w zakresie bezpieczeństwa ruchu drogowego, z 
   właściwymi organami administracji rządowej lub organami samorządu terytorialnego.
 3. Przepisu ust. 2 nie stosuje się do konduktów pogrzebowych odbywających 
   się stosownie do miejscowego zwyczaju.
 4. Religijne uroczystości pogrzebowe i nabożeństwa żałobne mogą odbywać 
   się na cmentarzach komunalnych przy zachowaniu obowiązujących przepisów
   porządkowych.
                                    
                                Art. 12.
 1. Wierni Kościoła mają prawo do zwolnień od pracy i nauki na czas obejmujący
   następujące święta religijne nie będące dniami ustawowo wolnymi 
   od pracy:
   1) Wielki Piątek - Dzień Ukrzyżowania Chrystusa Pana,
   2) Wniebowstąpienie Chrystusa Pana.
 2. Zwolnienie od pracy lub nauki, w odniesieniu do świąt religijnych, o których
   mowa w ust. 1, następuje na zasadach określonych w powszechnie 
   obowiązujących przepisach prawa.
 
                                Art. 13.
 1. Kościół prowadzi konfesyjne nauczanie religii w szkołach publicznych na 
   zasadach i w trybie przewidzianych w odrębnych przepisach.
 2. Oceny z religii wystawiane w punktach katechetycznych są umieszczane na 
   świadectwach wydawanych przez szkoły publiczne.
 
                                Art. 14.
 1. Kościelne osoby prawne mają prawo zakładać i prowadzić szkoły oraz inne 
   placówki oświatowo-wychowawcze i opiekuńczo-wychowawcze na zasadach
   określonych w odrębnych przepisach. Mają one charakter ewangelicko-metodystyczny
   i podlegają władzy kościelnej.
 2. Do nauczycieli, wychowawców i pracowników zatrudnionych w szkołach i 
   innych placówkach oświatowo-wychowawczych i opiekuńczo-wychowawczych,
   a także seminariach teologicznych i instytutach misyjnych prowadzonych
   przez Kościół, stosuje się odpowiednio przepisy dotyczące uprawnień
   nauczycieli, wychowawców i pracowników zatrudnionych w szkołach i 
   placówkach publicznych.
 3. Uczącym się w szkołach wymienionych w ust. 1 i 2 przysługują świadczenia 
   publicznych zakładów opieki zdrowotnej oraz ulgi w opłatach za przejazdy 
   środkami publicznego transportu zbiorowego na równi z uczniami szkół 
   publicznych.
                                Art. 15.
 1. Kościół ma prawo do zakładania i prowadzenia seminariów teologicznych i 
   instytutów misyjnych, w których kształci według własnego programu kandydatów
   na duchownych oraz osoby świeckie przygotowujące się do realizacji
   misji Kościoła.
 2. Wyższe Seminarium Teologiczne imienia Jana Łaskiego w Warszawie jest 
   wyższą szkołą teologiczną uprawnioną do nadawania absolwentom tytułu 
   zawodowego licencjata teologii metodystycznej. Tytuł ten jest równoważny 
   z tytułem zawodowym licencjata nadawanym przez państwowe szkoły wyższe.
                                Art. 16.
 1. Kościół ma prawo do zakładania i prowadzenia szkół wyższych. Status 
   prawny tych szkół, a także tryb i zakres uznawania przez Państwo stopni i 
   tytułów nadawanych przez te szkoły regulują umowy między Ministrem 
   Edukacji Narodowej a Radą Kościoła.
 2. Studentom szkół, o których mowa w ust. 1 oraz w art. 15 ust. 2, przysługują
   świadczenia publicznych zakładów opieki zdrowotnej oraz ulgi w opłatach
   za przejazdy środkami publicznego transportu zbiorowego na równi 
   ze studentami państwowych szkół wyższych.
 3. Osobom pozostającym w stosunku pracy w szkołach, o których mowa w 
   ust. 1 oraz w art. 15 ust. 2, przysługują na równi z odpowiednimi pracownikami
   państwowych szkół wyższych świadczenia:
   1) publicznych zakładów opieki zdrowotnej,
   2) ubezpieczenia społecznego oraz
   3) zaopatrzenia emerytalnego pracowników i ich rodzin.
  Nauczycielom przysługują ponadto ulgi w opłatach za przejazdy środkami 
   publicznego transportu zbiorowego na równi z nauczycielami akademickimi.
 4. Poręcza się Kościołowi prawo do kształcenia kadr duchownych w Chrześcijańskiej
   Akademii Teologicznej w Warszawie w zakresie teologii metodystycznej,
   w ramach samodzielnej jednostki naukowo-dydaktycznej utworzonej
   zgodnie z ustawą o szkolnictwie wyższym.
                                    
                                Art. 17.
 1. Studenci teologii otrzymują na czas studiów odroczenie odbywania zasadniczej
   służby wojskowej, zaś w razie ogłoszenia mobilizacji i w czasie wojny
   mogą być przeznaczeni, stosownie do potrzeb sił zbrojnych, do służby 
   sanitarnej lub służby w obronie cywilnej.
 2. Nie powołuje się absolwentów studiów, o których mowa w ust. 1, do odbywania
   przeszkolenia wojskowego w okresie przygotowań do ordynacji w 
   ciągu dwóch lat od zakończenia studiów.
 3. Ordynowani duchowni są przenoszeni do rezerwy i nie odbywają ćwiczeń 
   wojskowych w czasie pokoju. W razie ogłoszenia mobilizacji oraz w czasie 
   wojny mogą być oni powołani jedynie do pełnienia funkcji kapelanów wojskowych.
 4. W razie ogłoszenia mobilizacji i w czasie wojny właściwe organy wojskowe, 
   w porozumieniu ze zwierzchnikiem Kościoła, zapewnią pozostawienie do 
   duszpasterskiej obsługi ludności niezbędnej liczby duchownych spośród 
   tych, którzy podlegają mobilizacji.
                                    
                                Art. 18
 1. Żołnierzom pełniącym czynną służbę wojskową zapewnia się możliwość 
   uczestniczenia - poza terenem jednostek wojskowych - w nabożeństwach i 
   czynnościach religijnych w niedziele i w dni świąteczne Kościoła, jeżeli w 
   miejscowości stacjonowania jednostki wojskowej lub w jej pobliżu znajduje 
   się miejsce kultu publicznego Kościoła i jeżeli nie koliduje to z ważnymi 
   obowiązkami służbowymi.
 2. Opiekę duszpasterską na terenie jednostek wojskowych dla żołnierzy, o 
   których mowa w ust. 1, zapewniają duchowni Kościoła w terminach uzgodnionych
   z dowódcami jednostek.
 3. Duchownych, o których mowa w ust. 2, wyznacza zwierzchnik Kościoła, w 
   porozumieniu z Ministrem Obrony Narodowej.
                                    
                                Art. 19.
 1. Dzieciom i młodzieży przebywającym w zakładach opiekuńczych i wychowawczych,
   w sanatoriach, prewentoriach i szpitalach zapewnia się prawo 
   do udziału w nabożeństwach, uczestniczenia w nauczaniu kościelnym i wykonywania
   praktyk religijnych właściwych dla wyznania ewangelicko-metodystycznego.
 2. Dzieciom i młodzieży korzystającym z zorganizowanych form wypoczynku 
   wakacyjnego zapewnia się prawo uczestniczenia w nabożeństwach i wykonywania
   innych praktyk religijnych.
 3. Minister Edukacji Narodowej oraz Minister Zdrowia i Opieki Społecznej, 
   w porozumieniu z Kościołem, określą, w drodze rozporządzenia, szczegółowe
   zasady organizowania nauczania kościelnego, nabożeństw i wykonywania
   innych praktyk religijnych właściwych dla wyznania ewangelicko-metodystycznego
   dzieciom i młodzieży przebywającym w zakładach 
   opiekuńczych i wychowawczych, w sanatoriach, prewentoriach i szpitalach 
   oraz korzystającym z zorganizowanego wypoczynku.
 
                                Art. 20.
 1. Prawo wykonywania praktyk religijnych i korzystania z opieki duszpasterskiej
   zapewnia się też osobom przebywającym w zakładach opieki zdrowotnej
   oraz domach pomocy społecznej, a także osobom tymczasowo aresztowanym,
   skazanym oraz nieletnim przebywającym w zakładach poprawczych
   i schroniskach dla nieletnich.
 2. Nabożeństwa dla osób, o których mowa w ust. 1, odbywają się w kaplicach 
   lub innych pomieszczeniach udostępnianych na ten cel przez kierowników 
   właściwych instytucji prowadzonych przez administrację rządową lub samorządową.
 3. Do wyznaczania kapelanów w zakładach prowadzonych przez administrację
   rządową lub samorządową, w celu zaspokajania potrzeb określonych w 
   ust. 1, jest uprawniony zwierzchnik Kościoła.
                                    
                                Art. 21.
 1. Kościół może tworzyć organizacje ewangelicko-metodystyczne w celu realizacji
   zadań wynikających z jego misji.
 2. Organizacje ewangelicko-metodystyczne mają na celu w szczególności 
   działalność na rzecz formacji religijnej, kultu publicznego, nauki ewangelicko-metodystycznej,
   działalność charytatywno-opiekuńczą oraz kształtowanie
   postaw religijno-etycznych dzieci i młodzieży.
 3. Władze kościelne czuwają nad zgodnością działania organizacji z ich celami
   religijnymi i etycznymi.
 4. Do organizacji ewangelicko-metodystycznych nie stosuje się prawa o stowarzyszeniach.
 5. Organizacje ewangelicko-metodystyczne mogą uzyskiwać osobowość prawną
   w trybie określonym w art. 7.
                                    
                                Art. 22.
 1. Kościół prowadzi, zgodnie ze swoją misją, działalność charytatywną i opiekuńczą,
   w tym także w zakresie opieki zdrowotnej.
 2. Środki na realizację działalności, o której mowa w ust. 1, mogą pochodzić 
   w szczególności z:
   1) ofiar pieniężnych i w naturze oraz subwencji i dotacji,
   2) spadków, zapisów i darowizn krajowych i zagranicznych,
   3) dochodów z imprez i zbiórek publicznych,
   4) odpłatności za usługi świadczone przez kościelne zakłady charytatywno-opiekuńcze,
     w tym kościelne zakłady opieki zdrowotnej,
   5) innych dochodów kościelnych osób prawnych, w tym z ich działalności 
     gospodarczej.
                                    
                                Art. 23.
Grunty stanowiące własność Skarbu Państwa lub własność gminy, przeznaczone
w miejscowych planach zagospodarowania przestrzennego na potrzeby Kościoła,
na wniosek kościelnych osób prawnych mogą być im oddawane w wieczyste
użytkowanie lub sprzedawane.
                                Art. 24.
Nie pobiera się opłat za użytkowanie wieczyste gruntów oddanych na potrzeby 
zakładów charytatywno-opiekuńczych i punktów katechetycznych.
                                Art. 25.
Parafie mają prawo posiadania, zarządzania oraz zakładania i poszerzania 
cmentarzy grzebalnych.
  
                                Art. 26.
 1. Kościół ma prawo emitowania w publicznych środkach masowego przekazu
   nabożeństw oraz swoich programów religijno-moralnych, społecznych i 
   kulturalnych.
 2. Sposób realizacji uprawnień, o których mowa w ust. 1, określi porozumienie
   między Kościołem a właściwą jednostką publicznej radiofonii i telewizji.
                                    
                                Art. 27.
Instytucje państwowe, samorządowe i kościelne współdziałają w ochronie, konserwacji,
udostępnianiu i upowszechnianiu zabytków architektury kościelnej i 
sztuki sakralnej oraz ich dokumentacji, muzeów, archiwów i bibliotek będących 
własnością kościelną, a także dzieł kultury i sztuki o motywach religijnych, stanowiących
ważną część dziedzictwa kultury.
                               Rozdział 4
                            Sprawy majątkowe
                                    
                                Art. 28.
Kościołowi i jego osobom prawnym przysługuje prawo nabywania, posiadania i 
zbywania mienia ruchomego i nieruchomego, nabywania i zbywania innych 
praw oraz zarządzania i rozporządzania swoim majątkiem.
                                Art. 29.
 1. Majątek i przychody kościelnych osób prawnych podlegają ogólnym przepisom
   podatkowym, z wyjątkami określonymi w ust. 2-5.
 2. Kościelne osoby prawne są zwolnione od opodatkowania podatkiem od 
   nieruchomości - nieruchomości lub ich części przeznaczonych na cele 
   niemieszkalne, z wyjątkiem części przeznaczonej na wykonywanie działalności
   gospodarczej.
 3. Zwolnienie od opodatkowania podatkiem od nieruchomości obejmuje nieruchomości
   lub ich części przeznaczone na cele mieszkalne duchownych, 
   jeżeli:
   1) są one wpisane do rejestru zabytków,
   2) służą jako internaty przy szkołach i seminariach teologicznych, domy 
     duchownych-emerytów i wdów po nich albo
   3) znajdują się w budynkach administracyjnych Rady Kościoła.
 4. Nabywanie i zbywanie rzeczy i praw majątkowych przez kościelne osoby 
   prawne w drodze czynności prawnych oraz spadkobrania, zapisu i zasiedzenia
   jest zwolnione od opłaty skarbowej, jeżeli ich przedmiotem są:
   1) rzeczy i prawa nie przeznaczone do działalności gospodarczej,
   2) sprowadzane z zagranicy maszyny, urządzenia i materiały poligraficzne 
     oraz papier.
 5. Darowizny na kościelną działalność charytatywno-opiekuńczą pochodzące 
   od osób fizycznych są wyłączone z podstawy opodatkowania darczyńców 
   podatkiem dochodowym, jeżeli kościelna osoba prawna przedstawi darczyńcy
   pokwitowanie odbioru oraz - w okresie dwóch lat od dnia przekazania
   darowizny - sprawozdanie o przeznaczeniu jej na tę działalność.
 6. Nabywanie i zbywanie rzeczy oraz praw majątkowych, o których mowa w 
   ust. 4, jest zwolnione od opłat sądowych, z wyłączeniem opłat kancelaryjnych.
 
                                Art. 30.
Wolne od opłat celnych są:
   1) przesyłane z zagranicy dla kościelnych osób prawnych dary:
         a) przeznaczone na cele kultowe, charytatywno-opiekuńcze i 
           oświatowo-wychowawcze,
         b) maszyny, urządzenia i materiały poligraficzne oraz papier,
   2) wysyłane przez kościelne osoby prawne za granicę dary:
         a) na rzecz zagranicznych i międzynarodowych organizacji kościelnych
           i społecznych,
         b) przeznaczone dla ofiar klęsk żywiołowych i osób znajdujących 
           się w potrzebie.
         
                                Art. 31.
 1. Kościelne osoby prawne mają prawo do zbierania ofiar na cele religijne, 
   kościelną działalność charytatywno-opiekuńczą, naukową, oświatową i wychowawczą
   oraz utrzymanie duchownych i diakonatu.
 2. Zbiórki wymienione w ust. 1 nie wymagają zezwolenia, jeżeli odbywają się 
   w obrębie terenów kościelnych, kaplic oraz w miejscach i okolicznościach 
   zwyczajowo przyjętych i w sposób tradycyjnie ustalony.
 
                                Art. 32.
 1. Do fundacji kościelnych stosuje się ogólnie obowiązujące przepisy o fundacjach,
   z zastrzeżeniem ust. 2 i 3.
 2. Niezależnie od nadzoru państwowego, nadzór nad działalnością fundacji 
   sprawuje kościelna osoba prawna będąca fundatorem lub wskazana w statucie
   fundacji.
 3. Jeżeli statut fundacji nie stanowi inaczej, majątek pozostały po jej likwidacji
   przechodzi na Kościół jako całość.
 
                                Art. 33.
W razie zniesienia kościelnej osoby prawnej jej majątek przechodzi na Kościół 
jako całość.
                                Art. 34.
Niezależnie od ustawowego ubezpieczenia duchownych, kościelne osoby prawne
mogą prowadzić wewnętrzną działalność ubezpieczeniową na rzecz duchownych,
która w rozumieniu ustawy nie jest działalnością gospodarczą.
                                    
                               Rozdział 5
                     Przepisy przejściowe i końcowe
                                    
                                Art. 35.
 1. Nieruchomości lub ich części pozostające w dniu wejścia w życie ustawy w 
   we władaniu kościelnych osób prawnych stają się z mocy prawa ich własnością,
   jeżeli były własnością osób prawnych Biskupiego Kościoła Metodystycznego
   (Bischoefliche Methodistische Kirche), Społeczności Ewangelickiej
   (Evangelische Gemeinschaft) lub spółki akcyjnej pod firmą "Southern 
   Trade S.A." z siedzibą w Warszawie.
 2. Stwierdzenie przejścia własności nieruchomości lub ich części, o których 
   mowa w ust. 1, następuje w drodze decyzji wojewody.
 3. Skarga do sądu administracyjnego z powodu niewydania decyzji, o której 
   mowa w ust. 2, jest dopuszczalna po upływie 2 lat od dnia wszczęcia postępowania.
 4. Przejście własności nieruchomości lub ich części na podstawie ust. 1 jest 
   wolne od podatków i opłat związanych z tym przejściem, a wynikające z 
   niego wpisy do ksiąg wieczystych i ich zakładanie są wolne od opłat.
 5. Postępowanie sądowe lub administracyjne dotyczące nieruchomości, o których
   mowa w ust. 1, ulega zawieszeniu, a sądy lub organy administracji 
   przekazują ich akta właściwemu wojewodzie.
 6. Organ, który wydał decyzję ostateczną określoną w ust. 2, zawiadamia o 
   niej sąd lub organ administracji, który zawiesił postępowanie, zwracając 
   akta sprawy. Sąd lub właściwy organ umorzy zawieszone postępowanie.
 
                                Art. 36.
 1. Przywraca się Kościołowi jako całości własność zabudowanej nieruchomości
   położonej w Krakowie przy ul. Straszewskiego Nr 20, oznaczonej jako 
   działka ewidencyjna gruntu nr 11 o powierzchni 1211 m{2}, w obrębie 145, 
   objętej księgą wieczystą Kw Nr 223, w stanie wolnym od obciążeń oraz roszczeń
   z tytułu wszelkich nakładów poniesionych przez jej dotychczasowych
   użytkowników.
 2. Minister-Szef Urzędu Rady Ministrów określi, w drodze zarządzenia, 
   szczegółowe zasady i tryb regulacji, o której mowa w ust. 1.
 3. Przepis art. 35 ust. 4 stosuje się odpowiednio.
 
                                Art. 37.
 1. Na wniosek kościelnych osób prawnych wojewoda lub innych organ wykonujący
   w imieniu Skarbu Państwa prawa wynikające z własności nieruchomości
   albo organy gmin w zakresie swoich właściwości - mogą nieodpłatnie
   przekazać Kościołowi lub jego osobom prawnym własność nieruchomości
   lub ich części:
   1) jeżeli są one niezbędne do sprawowania kultu religijnego lub działalności
     kościelnych osób prawnych w zakresie charytatywno-opiekuńczym 
     lub oświatowo-wychowawczym,
   2) w celu utworzenia lub powiększenia gospodarstwa rolnego parafii działających
     na Ziemiach Zachodnich i Północnych o powierzchni do 15 ha 
     użytków rolnych łącznie dla jednej parafii.
 2. Przepis art. 35 ust. 4 stosuje się odpowiednio.
 3. Wnioski, o których mowa w ust. 1, mogą być składane w terminie 2 lat od 
   dnia wejścia w życie ustawy.
 
                                Art. 38.
 1. Decyzje, o których mowa w art. 35 i 37, nie mogą naruszać praw nabytych 
   przez osoby trzecie, w szczególności przez inne kościoły i związki wyznaniowe.
 2. Majątek nieruchomy, przekazany na własność gminie w trybie ustawy z 
   dnia 10 maja 1990 r. - Przepisy wprowadzające ustawę o samorządzie terytorialnym
   i ustawę o pracownikach samorządowych (Dz.U. Nr 32, poz. 
   191, Nr 43, poz. 253 i Nr 92, poz. 541, z 1991 r. Nr 34, poz. 151, z 1992 r. 
   Nr 6, poz. 20, z 1993 r. Nr 40, poz. 180 oraz z 1994 r. Nr 1, poz. 3 i Nr 
   65, poz. 285), podlega postępowaniu, o którym mowa w art. 35.
 
                                Art. 39.
Decyzje, o których mowa w art. 35 i 37, oraz przepisy art. 36 stanowią podstawę
do dokonania wpisów w księgach wieczystych i ewidencji gruntów.
                                Art. 40.
 1. Istniejące w dniu wejścia w życie ustawy kościelne osoby prawne pozostają 
   osobami prawnymi w rozumieniu niniejszej ustawy.
 2. Wykaz parafii Kościoła będących osobami prawnymi w dniu wejścia ustawy
   w życie stanowi załącznik do ustawy.
 
                                Art. 41.
Traci moc dekret z dnia 16 października 1945 r. o stosunku Państwa do Kościoła
Metodystycznego w Rzeczypospolitej Polskiej (Dz.U. Nr 46, poz. 259).
                                Art. 42.
Ustawa wchodzi w życie po upływie 14 dni od dnia ogłoszenia.
                              
                              {Załącznik do ustawy z dnia}
                              {30 czerwca 1995 r. (Dz. U. Nr 97, poz. 479)}
                              
                              
                             WYKAZ PARAFII
                  KOŚCIOŁA EWANGELICKO-METODYSTYCZNEGO
                      W RZECZYPOSPOLITEJ POLSKIEJ
                                    
                                    
Parafia Bielsko-Biała
Parafia Bydgoszcz
Parafia Bytom
Parafia Chodzież
Parafia Dąbrówka
Parafia Elbląg
Parafia Ełk
Parafia Gdańsk-Wrzeszcz
Parafia Gierzwałd
Parafia Gliwice
Parafia Grudziądz
Parafia Inowrocław
Parafia Katowice
Parafia Kielce
Parafia Koszalin
Parafia Kraków
Parafia Kroplewo
Parafia Kwidzyn
Parafia Lipowo
Parafia Łódź
Parafia Łukta
Parafia Międzyrzecz
Parafia Olsztynek
Parafia Ostróda
Parafia Pabianice
Parafia Piętki
Parafia Poznań
Parafia Przemyśl
Parafia Siemiany
Parafia Słonecznik
Parafia Słupsk
Parafia Smykowo
Parafia Stare Juchy
Parafia Szczecin
Parafia Ścinawka Średnia
Parafia Tarnów
Parafia Warszawa
Parafia Wrocław
