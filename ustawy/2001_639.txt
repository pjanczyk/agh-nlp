



Dz.U. z 2001 r. Nr 63, poz. 639
                                       
                                       
                                    USTAWA
                            z dnia 11 maja 2001 r.
                                       
  o obowiązkach przedsiębiorców w zakresie gospodarowania niektórymi odpadami
               oraz o opłacie produktowej i opłacie depozytowej
                                       
                                       
                                  Rozdział 1
                                Przepisy ogólne
                                       
                                    Art. 1.
   1. Ustawa określa obowiązki importerów oraz wytwórców produktów, zwanych
     dalej "przedsiębiorcami", związane z wprowadzaniem na rynek krajowy
     produktów w opakowaniach, których rodzaje określa załącznik nr 1 do ustawy
     i produktów wymienionych w załącznikach nr 2 i 3 do ustawy, oraz określa
     zasady ustalania i pobierania opłaty produktowej i opłaty depozytowej.
   2. Przez przedsiębiorcę wprowadzającego na rynek krajowy produkty w
     opakowaniach wymienionych w załączniku nr 1 do ustawy rozumie się także
     przedsiębiorcę prowadzącego jednostkę handlu detalicznego o powierzchni
     handlowej powyżej 500 m2, sprzedającego produkty tam pakowane.
   3. Przepisy ustawy stosuje się również do przedsiębiorcy wprowadzającego na
     rynek krajowy w drodze importu towary, których częściami składowymi są
     produkty wymienione w załącznikach nr 2 i 3 do ustawy.
   4. W sprawach dotyczących gospodarowania odpadami opakowaniowymi i odpadami
     poużytkowymi, nieuregulowanych ustawą, stosuje się przepisy o odpadach.
   5. Przepisy ustawy nie naruszają postanowień działu II w tytule I ustawy z
     dnia 27 kwietnia 2001 r. - Prawo ochrony środowiska (Dz.U. Nr ... poz.
     ...).
                                       
                                    Art. 2.
Ilekroć w ustawie jest mowa o:
   1) akumulatorze ołowiowym (kwasowym) - rozumie się przez to akumulator
     rozruchowy lub pojedyncze ogniwo akumulatora przemysłowego,
   2) eksporcie produktów - rozumie się przez to objęcie produktów procedurą
     wywozu, w rozumieniu przepisów ustawy z dnia 9 stycznia 1997 r. - Kodeks
     celny (Dz.U. Nr 23, poz. 117, Nr 64, poz. 407, Nr 121, poz. 770, Nr 157,
     poz. 1026 i Nr 160, poz. 1084, z 1998 r. Nr 106, poz. 668 i Nr 160, poz.
     1063, z 1999 r. Nr 40, poz. 402 i Nr 72, poz. 802, z 2000 r. Nr 22, poz.
     269, Nr 119, poz. 1250 i Nr 120, poz. 1268 oraz z 2001 r. Nr 12, poz. 92 i
     Nr 29, poz. 320),
   3) imporcie produktów - rozumie się przez to objęcie produktu procedurą
     dopuszczenia do obrotu, w rozumieniu przepisów ustawy Kodeks celny,
   4) Narodowym Funduszu - rozumie się przez to Narodowy Fundusz Ochrony
     Środowiska i Gospodarki Wodnej w rozumieniu przepisów o ochronie
     środowiska,
   5) odpadzie opakowaniowym " rozumie się przez to odpady w rozumieniu
     przepisów o opakowaniach i odpadach opakowaniowych powstające z opakowań,
     których rodzaje wymienione są w załączniku nr 1 do ustawy,
   6) odpadzie poużytkowym " rozumie się przez to odpady powstające z produktów
     wymienionych w załącznikach nr 2 i 3 do ustawy,
   7) odzysku " rozumie się przez to odzysk w rozumieniu przepisów o odpadach,
   8) opłacie depozytowej - rozumie się przez to opłatę pobieraną przy
     sprzedaży detalicznej akumulatorów ołowiowych (kwasowych) jako osobnych
     produktów, której zwrot następuje po przekazaniu zużytego akumulatora
     sprzedawcy detalicznemu tych akumulatorów lub do punktu systemu zbiórki
     zużytych akumulatorów zorganizowanego przez przedsiębiorcę,
   9) opłacie produktowej - rozumie się przez to opłatę obliczaną i wpłacaną za
     opakowania w przypadku sprzedaży produktów w tych opakowaniach, a także
     opłatę obliczaną i wpłacaną w przypadku sprzedaży akumulatorów niklowokadmowych,
ogniw i baterii galwanicznych, opon, lamp wyładowczych, olejów
     smarowych oraz urządzeń chłodniczych i klimatyzacyjnych, wymienionych w
     załącznikach nr 1-3 do ustawy,
  10) recyklingu - rozumie się przez to recykling w rozumieniu przepisów o
     odpadach,
  11) regeneracji olejów odpadowych - rozumie się przez to regenerację w
     rozumieniu przepisów o odpadach.
  12) wojewódzkich funduszach - rozumie się przez to wojewódzkie fundusze
     ochrony środowiska i gospodarki wodnej w rozumieniu przepisów o ochronie
     środowiska,
  13) zużytym akumulatorze - rozumie się przez to odpad poużytkowy powstały z
     akumulatora ołowiowego (kwasowego), zachowujący podstawowe elementy
     konstrukcyjne.
                                  Rozdział 2
                           Obowiązki przedsiębiorców
                                       
                                    Art. 3.
1. Przedsiębiorca, o którym mowa w art. 1, ma obowiązek zapewnienia odzysku, a
  w szczególności recyklingu odpadów opakowaniowych i poużytkowych.
2. Przedsiębiorca, o którym mowa w ust. 1, obowiązany jest do dnia 31 grudnia
  2007 r. osiągnąć docelowy poziom odzysku i recyklingu odpadów opakowaniowych
  i poużytkowych, co najmniej w wysokości określonej w załączniku nr 4 do
  ustawy.
3. Poziom odzysku i recyklingu odpadów opakowaniowych i poużytkowych stanowi
  wyrażona w procentach wartość ilorazu masy lub ilości odpadów opakowaniowych
  i poużytkowych poddanych odpowiednio odzyskowi lub recyklingowi oraz masy lub
  ilości wprowadzonych na rynek opakowań lub produktów, w określonym czasie.
4. Masę i ilość opakowań wprowadzanych na rynek ustala się w oparciu o
  ewidencję prowadzoną  zgodnie z art. 11.
5. Wprowadzenie na rynek opakowań lub produktów następuje z zastrzeżeniem ust.
  6 w dacie ich wydania z magazynu  w celu ostatecznego wprowadzenia do obrotu.
6. W przypadku importu produktów w opakowaniach uważa się, iż importer
  wprowadza na rynek opakowania w dacie ich dopuszczenia do obrotu w kraju.
7. Opakowania lub produkt uważa się za wprowadzone do obrotu tylko raz.
8. Rada Ministrów określi, w drodze rozporządzenia ogłoszonego na 6 miesięcy
  przed dniem jego wejścia w życie,  roczne poziomy odzysku i recyklingu
  odpadów opakowaniowych i poużytkowych, w poszczególnych latach do końca 2007
  r., uwzględniając:
   1) potrzebę stopniowego tworzenia krajowego systemu odzysku i recyklingu
     odpadów opakowaniowych i poużytkowych oraz zwiększanie jego efektywności,
   2) działania na rzecz konkurencyjności polskiej gospodarki,
   3) konieczność realizacji zobowiązań międzynarodowych.
9. Przy obliczaniu osiągniętych poziomów odzysku przez danego przedsiębiorcę
  do masy odpadów opakowaniowych i poużytkowych poddanych odzyskowi dodaje się:
   1) masę opakowań wielokrotnego użytku użytych powtórnie,
   2) masę opon zebranych i zregenerowanych (bieżnikowanych) w kraju,
   3) masę olejów bazowych pochodzących z regeneracji krajowych olejów
     odpadowych, zużytych do wytworzenia wprowadzonych na rynek krajowy olejów
     smarowych, z zastrzeżeniem spełnienia warunków określonych w ust. 12 i 13.
10. Przy obliczaniu osiągniętych poziomów recyklingu przez danego
  przedsiębiorcę do masy olejów odpadowych poddanych recyklingowi dodaje się
  masę olejów bazowych pochodzących z regeneracji krajowych olejów odpadowych,
  zużytych do wytworzenia wprowadzonych na rynek krajowy olejów smarowych, z
  zastrzeżeniem spełnienia warunków określonych w ust. 12 i 13.
11. Przy obliczaniu poziomu odzysku i recyklingu nie uwzględnia się produktów,
  które są częściami składowymi wyeksportowanych towarów.
12. Przedsiębiorca produkujący w kraju oleje smarowe z udziałem wytworzonych w
  kraju olejów bazowych pochodzących z regeneracji może je włączyć do
  rzeczywiście uzyskanego poziomu recyklingu, jeżeli:
   1) posiada specjalistyczną instalację umożliwiającą prowadzenie procesu
     regeneracji,
   2) posiada zezwolenie wymagane przepisami o ochronie środowiska,
   3) uzyskane produkty spełniają normy określone w przepisach odrębnych.
13. Minister właściwy do spraw środowiska w porozumieniu z ministrem właściwym
  do spraw gospodarki określi, w drodze rozporządzenia, szczegółowe warunki,
  jakie powinien spełnić przedsiębiorca produkujący w kraju oleje smarowe z
  udziałem wytworzonych w kraju olejów bazowych pochodzących z regeneracji, w
  celu włączenia ich do rzeczywiście uzyskanego poziomu recyklingu,
  uwzględniając w nim:
   1) potrzebę bezpiecznego dla środowiska wykorzystania olejów odpadowych,
   2) wymagane instalacje służące regeneracji olejów odpadowych,
   3) spełnienie wymagań wynikających z przepisów o odpadach.
                                       
                                    Art. 4.
1. Obowiązek, o którym mowa w art. 3 ust. 1, może być realizowany przez
  przedsiębiorcę:
   1) samodzielnie, albo
   2) za pośrednictwem organizacji odzysku, zwanej dalej "organizacją".
2. Organizacja przejmuje od przedsiębiorcy obciążające go obowiązki na
  podstawie umowy.
3. Przedsiębiorca lub organizacja może zlecić wykonanie poszczególnych
  czynności związanych z odzyskiem i recyklingiem osobom trzecim.
                                    Art. 5.
1. Organizacja może prowadzić działalność wyłącznie w formie spółki akcyjnej.
2. Przedmiotem działania organizacji może być wyłącznie działalność związana z
  organizowaniem, zarządzaniem lub prowadzeniem przedsięwzięć związanych z
  odzyskiem, a w szczególności z recyklingiem odpadów, a także edukacja
  ekologiczna.
3. Firma organizacji zawiera oznaczenie "organizacja odzysku".
4. Do używania oznaczenia wskazanego w ust. 3 są uprawnione wyłącznie
  organizacje utworzone zgodnie z niniejszą ustawą.
                                    Art. 6.
1. Kapitał zakładowy organizacji powinien wynosić co najmniej 1 000 000
  złotych, a ponadto nie może być zebrany w drodze publicznej subskrypcji, z
  zastrzeżeniem art. 43.
2. Kapitał zakładowy organizacji powinien być pokryty w całości wkładem
  pieniężnym i wpłacony w całości przed złożeniem wniosku o zarejestrowanie
  organizacji.
3. Kapitał zakładowy organizacji nie może pochodzić z pożyczki lub kredytu ani
  być obciążony w jakikolwiek sposób.
4. Organizacja ma obowiązek utrzymywania kapitałów własnych w wysokości co
  najmniej połowy minimalnego kapitału zakładowego określonego w ust. 1.
5. Akcje organizacji mogą być wyłącznie akcjami imiennymi i nie mogą być
  zamienione na akcje na okaziciela.
6. Organizacja nie może wydawać akcji o szczególnych uprawnieniach.
                                    Art. 7.
Organizacja jest obowiązana złożyć marszałkowi województwa w terminie dwóch
tygodni po jej zarejestrowaniu, odpis statutu i wypis z rejestru sądowego lub
postanowienie o wpisie do rejestru sądowego oraz w tym samym terminie odpis
wszelkich zmian dokonanych w statucie lub rejestrze sądowym.
                                    Art. 8.
Organizacja jest zobowiązana do zachowania w tajemnicy wszelkich danych
przekazanych jej przez przedsiębiorców. Obowiązek zachowania tajemnicy nie
dotyczy obowiązków informacyjnych wynikających z niniejszej ustawy oraz
przypadków, w których przepisy prawa nakazują ujawnienie tajemnicy.
                                       
                                    Art. 9.
1. Przedsiębiorca rozpoczynający działalność polegającą na wytwarzaniu lub
  imporcie produktów w opakowaniach, o których mowa w załączniku nr 1 do ustawy
  lub produktów, o których mowa w załącznikach nr 2 i 3 do ustawy, jest
  obowiązany bez wezwania złożyć zawiadomienie o tym fakcie marszałkowi
  województwa, w terminie 30 dni od dnia rozpoczęcia działalności.
2. Za dzień rozpoczęcia działalności, o której mowa w ust. 1, uważa się datę
  pierwszej sprzedaży lub powstania pierwszego długu celnego dla produktu w
  opakowaniu wymienionym w załączniku nr 1 do ustawy lub produktu wymienionego
  w załącznikach nr 2 lub 3 do ustawy.
3. Przedsiębiorca jest obowiązany w terminie 14 dni złożyć zawiadomienie
  marszałkowi województwa o fakcie likwidacji działalności, o której mowa w
  ust. 1.
4. Zawiadomienie, o  którym mowa w ust. 1 i 3, powinno zawierać:
   1) nazwę i siedzibę lub imię i nazwisko oraz adres przedsiębiorcy,
   2) datę rozpoczęcia lub likwidacji działalności, o której mowa w ust. 1,
   3) określenie rodzaju działalności,
   4) wskazanie sposobu wykonania obowiązku, o którym mowa w art. 4 ust. 1.
5. Jeżeli dane, o których mowa w ust. 4, ulegną zmianie, przedsiębiorca jest
  obowiązany zgłosić ją marszałkowi województwa nie później niż do końca
  miesiąca następującego po miesiącu, w którym nastąpiła zmiana.
6. Minister właściwy do spraw środowiska może określić, w drodze
  rozporządzenia, wzór zawiadomienia, o którym mowa w ust. 1 i 3, kierując się
  potrzebą ujednolicenia zawiadomień.
                                   Art. 10.
1. Przedsiębiorca, o którym mowa w art. 4 ust. 1 pkt 1, jest obowiązany do
  złożenia sprawozdania rocznego, zawierającego informacje o:
   1) nazwie i siedzibie lub imieniu i nazwisku oraz adresie przedsiębiorcy,
   2) odpowiednio masie lub ilości opakowań, wymienionych w załączniku nr 1 do
     ustawy, w których sprzedał produkty, lub sprzedanych produktów
     wymienionych w załącznikach nr 2 i 3 do ustawy, z podziałem na
     poszczególne ich rodzaje,
   3) odpowiednio masie lub ilości odzyskanych i poddanych recyklingowi odpadów
     opakowaniowych i poużytkowych, z podziałem na poszczególne ich rodzaje,
   4) osiągniętych poziomach odzysku i recyklingu odpadów opakowaniowych i
     poużytkowych, z podziałem na poszczególne ich rodzaje.
2. Organizacja jest obowiązana do złożenia sprawozdania rocznego,
  zawierającego informacje o:
   1) nazwie i siedzibie oraz adresie organizacji,
   2) wykazie przedsiębiorców, w imieniu których działała,
   3) odpowiednio masie lub ilości opakowań, wymienionych w załączniku nr 1 do
     ustawy, w których przedsiębiorcy wymienieni w wykazie sprzedali produkty,
     lub sprzedanych przez przedsiębiorców produktów, wymienionych w
     załącznikach nr 2 i 3 do ustawy, z podziałem na poszczególne ich rodzaje,
   4) odpowiednio masie lub ilości odzyskanych i poddanych recyklingowi odpadów
     opakowaniowych i poużytkowych, z podziałem na poszczególne ich rodzaje,
   5) osiągniętych poziomach odzysku i recyklingu odpadów opakowaniowych i
     poużytkowych, z podziałem na poszczególne ich rodzaje.
3. Sprawozdania roczne, o których mowa w ust. 1 i 2, składane są marszałkowi
  województwa w terminie do dnia 31 marca następnego roku.
                                       
                                   Art. 11.
1. Przedsiębiorca i organizacja obowiązani są do prowadzenia dodatkowej
  ewidencji uwzględniając także wymagania wynikające z odrębnych przepisów, w
  sposób umożliwiający ustalenie uzyskanych poziomów odzysku i recyklingu oraz
  obliczenie opłaty produktowej.
2. Przedsiębiorca i organizacja są obowiązani do przechowywania dodatkowej
  ewidencji, o której mowa w ust. 1, oraz innych dokumentów, o których mowa w
  art. 10 i 15, przez 5 lat, licząc od końca roku kalendarzowego, którego
  dotyczą.
                                  Rozdział 3
                               Opłata produktowa
                                       
                                   Art. 12.
1. Rozliczenie wykonania obowiązku, o którym mowa w art. 3, następuje na
  koniec roku kalendarzowego.
2. Przedsiębiorca, o którym mowa w art. 4 ust. 1 pkt 1 albo organizacja, o
  której mowa w art. 4 ust. 1 pkt 2, którzy nie wykonali obowiązku, o którym
  mowa w art. 3, są obowiązani do wpłacania opłaty produktowej, obliczonej
  oddzielnie w przypadku nieosiągnięcia wymaganego poziomu:
   1) odzysku,
   2) recyklingu.
3. Opłatę produktową oblicza się jako iloczyn stawki opłaty i różnicy pomiędzy
  wymaganym a osiągniętym poziomem odzysku (recyklingu) przeliczonej na
  wielkość wyrażoną w masie albo ilości produktów lub opakowań, z wyłączeniem
  przedsiębiorcy wprowadzającego na rynek krajowy, w drodze sprzedaży lub
  importu, akumulatory ołowiowe (kwasowe).
4. Opłatę produktową oblicza się oddzielnie dla każdego rodzaju opakowań
  wymienionych w załączniku nr 1 do ustawy i produktów wymienionych w
  załączniku nr 2 do ustawy (z wyłączeniem produktów określonych w poz. 4) oraz
  w załączniku nr 3 do ustawy.
                                       
                                   Art. 13.
Podstawę obliczenia opłaty produktowej stanowi:
   1) masa w kilogramach - dla opakowań wymienionych w załączniku nr 1 do
     ustawy oraz produktów wymienionych w poz. 1 i 3 w załączniku nr 3 do
     ustawy,
   2) ilość w sztukach - dla produktów wymienionych w załączniku nr 2 do ustawy
     oraz dla produktów wymienionych w poz. 2 w załączniku nr 3 do ustawy.
                                       
                                   Art. 14.
1. Maksymalna stawka opłaty produktowej wynosi:
   1) dla opakowań wymienionych w załączniku nr 1 do ustawy - 3 zł za 1 kg,
   2) dla produktów wymienionych w poz. 1-3 w załączniku nr 2 do ustawy - 150
     zł za sztukę,
   3) dla produktów wymienionych w poz. 5 w załączniku nr 2 do ustawy - 50 zł
     za sztukę,
   4) dla produktów wymienionych w poz. 6 w załączniku nr 2 do ustawy - 5 zł za
     sztukę,
   5) dla produktów wymienionych w poz. 1 w załączniku nr 3 do ustawy - 2 zł za
     1 kg,
   6) dla produktów wymienionych w poz. 2 w załączniku nr 3 do ustawy - 3 zł za
     sztukę,
   7) dla produktów wymienionych w poz. 3 w załączniku nr 3 do ustawy - 2 zł za
     1 kg dla opony nowej i używanej regenerowanej (bieżnikowanej) oraz 8 zł za
     1 kg dla opony używanej nieregenerowanej (niebieżnikowanej).
2. Stawki opłat, określone w ust. 1, podlegają z dniem 1 stycznia każdego roku
  kalendarzowego podwyższeniu w stopniu odpowiadającym średniorocznemu
  wskaźnikowi cen towarów i usług konsumpcyjnych ogółem, przyjętemu w ustawie
  budżetowej za rok poprzedni.
3. Minister właściwy do spraw środowiska, nie później niż w terminie do dnia
  30 września każdego roku, ogłasza, w drodze obwieszczenia, w Dzienniku
  Urzędowym Rzeczypospolitej Polskiej "Monitor Polski", wysokość maksymalnych
  stawek opłat produktowych na następny rok.
4. Rada Ministrów, w drodze rozporządzenia, ustali szczegółowe stawki opłat
  produktowych dla poszczególnych opakowań lub produktów, o których mowa w ust.
  1, kierując się negatywnym oddziaływaniem na środowisko odpadów
  opakowaniowych oraz odpadów poużytkowych z tych produktów, a także kosztami
  ich zagospodarowania.
                                       
                                   Art. 15.
1. Przedsiębiorca i organizacja, o których mowa w art. 12 ust. 2, są
  obowiązani do złożenia marszałkowi województwa rocznego sprawozdania o
  wysokości należnej opłaty produktowej, z podziałem na poszczególne rodzaje
  opakowań lub produktów i określeniem odpowiednio ich masy lub ilości, w
  terminie do dnia 31 marca roku kalendarzowego następującego po roku, którego
  opłata dotyczy.
2. Minister właściwy do spraw środowiska w porozumieniu z ministrem właściwym
  do spraw finansów publicznych określi, w drodze rozporządzenia, wzór
  sprawozdania, o którym mowa w ust. 1, kierując się potrzebą ujednolicenia
  sprawozdań.
                                       
                                   Art. 16.
1. Obowiązek wpłacenia opłaty produktowej, obliczonej w sposób określony w
  art. 12, powstaje na koniec roku kalendarzowego.
2. Opłata produktowa jest wpłacana na odrębny rachunek bankowy urzędu
  marszałkowskiego do dnia 31 marca roku kalendarzowego następującego po roku,
  którego opłata dotyczy.
                                       
                                   Art. 17.
1. W razie stwierdzenia, że przedsiębiorca lub organizacja, pomimo ciążącego
  obowiązku, nie dokonała wpłaty opłaty produktowej lub dokonała wpłaty w
  wysokości niższej od należnej, marszałek województwa wydaje decyzję, w której
  określa wysokość zaległości z tytułu opłaty produktowej wraz z odsetkami za
  zwłokę naliczonymi od następnego dnia po upływie terminu płatności.
2. W przypadku niewykonania decyzji określonej w ust. 1 marszałek województwa
  ustala, w drodze decyzji, dodatkową opłatę produktową w wysokości
  odpowiadającej 50% kwoty niewpłaconej opłaty produktowej.
3. Termin płatności opłat, o których mowa w ust. 1 i 2, wynosi 14 dni od dnia
  w którym decyzja ustalająca wysokość opłaty stała się ostateczna.
                                       
                                   Art. 18.
1. W razie nieterminowego uiszczenia opłat produktowych lub uiszczenia ich w
  wysokości niższej od kwoty należnej naliczane są odsetki za zwłokę w
  wysokości i na zasadach określonych w przepisach działu III ustawy Ordynacja
podatkowa.
2. Do opłat produktowych stosuje się przepisy o postępowaniu egzekucyjnym w
  administracji.
3. Obowiązek wpłacenia opłaty produktowej przedawnia się z upływem 5 lat
  licząc od końca roku kalendarzowego, w którym wpłata powinna nastąpić.
                                       
                                   Art. 19.
Do ponoszenia opłat produktowych stosuje się odpowiednio przepisy działu III
ustawy - Ordynacja podatkowa, z tym że uprawnienia organów podatkowych
przysługują marszałkowi województwa
                                       
                                  Rozdział 4
                               Opłata depozytowa
                                       
                                   Art. 20.
1. Sprzedawca detaliczny akumulatora ołowiowego (kwasowego) jest  obowiązany
  przy jego sprzedaży do przyjęcia zużytego akumulatora.
2. Sprzedawca detaliczny jest obowiązany do pobrania opłaty depozytowej jeżeli
  przy sprzedaży akumulatora ołowiowego (kwasowego) kupujący  nie przekazał mu
  zużytego akumulatora.
3. Stawka opłaty depozytowej wynosi 30 zł za sztukę.
4. Sprzedawca detaliczny, o którym mowa w ust. 1, przy sprzedaży akumulatora
  ołowiowego (kwasowego) potwierdza na fakturze VAT lub paragonie fiskalnym
  wysokość pobranej opłaty depozytowej.
                                       
                                   Art. 21.
1. Sprzedawca detaliczny, który  pobrał opłatę depozytową, jest obowiązany, w
  terminie 30 dni od daty sprzedaży akumulatora ołowiowego (kwasowego), przyjąć
  zużyty akumulator i zwrócić opłatę depozytową. Sprzedawca detaliczny
  potwierdza zwrot opłaty depozytowej na fakturze VAT lub paragonie fiskalnym.
2. Sprzedawca detaliczny, o którym mowa w ust. 1, jest obowiązany do
  umieszczenia w punkcie sprzedaży akumulatora ołowiowego (kwasowego), w
  widocznym miejscu, wywieszki informującej o:
   1) warunkach i trybie zwrotu zużytego akumulatora i odbioru opłaty
     depozytowej w punkcie sprzedaży detalicznej i punktach systemu zbiórki
     zużytych akumulatorów, stworzonych przez przedsiębiorców, których
     akumulatory ołowiowe (kwasowe) sprzedaje,
   2) określonym w przepisach o Inspekcji Handlowej, prawie składania skarg i
     wniosków, dotyczących nieprawidłowości w realizacji zobowiązań
     wynikających z ustawy przez sprzedawcę detalicznego,
   3) instytucji, do której należy składać skargi i wnioski dotyczące
     nieprawidłowości w realizacji przez sprzedawcę zobowiązań wynikających z
     ustawy.
                                       
                                   Art. 22.
Sposób magazynowania zużytych akumulatorów przez sprzedawcę detalicznego nie
może naruszać przepisów szczególnych o zasadach odzysku, unieszkodliwiania,
zbierania i transportu odpadów niebezpiecznych.
                                       
                                   Art. 23.
1. Przedsiębiorca wytwarzający lub importujący akumulatory ołowiowe (kwasowe)
  jest obowiązany dołączyć do produktu informację o warunkach i trybie zwrotu
  zużytego akumulatora oraz o własnych punktach systemu zbiórki tego odpadu.
2. Przedsiębiorca, o którym mowa w ust. 1, jest obowiązany do odebrania na
  własny koszt od sprzedawcy detalicznego, o którym mowa w art. 20 ust. 1 i
  art. 21 ust. 1, zużytych akumulatorów i przekazania ich do recyklingu na
  zasadach określonych w przepisach odrębnych.
3. W przypadku gdy zwrot pobranej opłaty depozytowej przez punkt sprzedaży
  detalicznej jest niemożliwy z powodu jego likwidacji lub przerwy w
  działalności, przedsiębiorca wytwarzający lub importujący akumulatory
  ołowiowe (kwasowe) jest obowiązany poprzez własne punkty systemu zbiórki, do
  przyjęcia zużytego akumulatora wprowadzonego przez niego do obrotu i zwrotu
  opłaty depozytowej, w terminie 45 dni od daty sprzedaży produktu.
4. Zwrot opłaty depozytowej w przypadku określonym w ust. 3 następuje za
  potwierdzeniem na fakturze VAT lub paragonie fiskalnym, o którym mowa w art.
  20 ust. 4.
5. Przedsiębiorca, o którym mowa w ust. 1, jest obowiązany na własny koszt
  odebrać wszystkie zużyte akumulatory z innych miejsc niż punkty sprzedaży
  detalicznej i przekazać je do recyklingu.
                                  Rozdział 5
                  Obowiązki organów administracji publicznej
                                       
                                   Art. 24.
1. Marszałek województwa jest obowiązany do przesyłania ministrowi właściwemu
  do spraw środowiska oraz Narodowemu Funduszowi sprawozdania zawierającego
  informację o:
   1) wielkościach wprowadzonych na rynek krajowy opakowań i produktów, z
     podziałem na poszczególne rodzaje opakowań i produktów, z
     wyszczególnieniem odpowiednio masy lub ilości,
   2) osiągniętych wielkościach odzysku i recyklingu odpadów opakowaniowych i
     poużytkowych, z wyszczególnieniem odpowiednio masy lub ilości,
   3) wpływach z opłat produktowych wraz z odsetkami, z podziałem na
     poszczególne rodzaje opakowań i produktów
 w terminie do dnia 30 kwietnia roku kalendarzowego następującego po roku,
  którego dotyczy sprawozdanie.
2. Minister właściwy do spraw środowiska w porozumieniu z ministrem właściwym
  do spraw gospodarki określi, w drodze rozporządzenia, wzór sprawozdania, o
  którym mowa w ust. 1, kierując się potrzebą ujednolicenia sprawozdań.
                                       
                                   Art. 25.
Przez marszałka województwa oraz urząd marszałkowski rozumie się marszałka
województwa lub urząd marszałkowski właściwy ze względu na siedzibę lub miejsce
zamieszkania przedsiębiorcy wprowadzającego na rynek krajowy produkty w
opakowaniach wymienionych w załączniku nr 1 do ustawy lub produkty wymienione w
załącznikach nr 2 i 3 do ustawy, oraz organizacji, a w przypadku braku siedziby
lub miejsca zamieszkania na terytorium Rzeczypospolitej Polskiej - Marszałka
Województwa Mazowieckiego lub Urząd Marszałkowski Województwa Mazowieckiego.
                                       
                                   Art. 26.
Nadzór nad wykonaniem przez sprzedawców detalicznych i przedsiębiorców
obowiązków wynikających z rozdziału IV ustawy sprawuje Inspekcja Handlowa.
                                  Rozdział 6
       Zasady gospodarowania środkami pochodzącymi z opłaty produktowej
                                       
                                   Art. 27.
1. Urzędy marszałkowskie prowadzą odrębne rachunki bankowe w celu gromadzenia
  i odpowiedniego przekazywania wpływów z opłaty produktowej.
2. Wpływy z tytułu opłaty produktowej powiększone o przychody z oprocentowania
  rachunków bankowych i pomniejszone o dochody urzędów marszałkowskich, o
  których mowa w ust. 3, urzędy marszałkowskie przekazują w terminie 5 dni po
  upływie terminu, o którym mowa w art. 16 ust. 2, na odrębny rachunek bankowy
  Narodowego Funduszu.
3. Wpływy z opłat produktowych w wysokości 0,5% stanowią dochody budżetu
  województwa samorządowego z przeznaczeniem na koszty egzekucji należności z
  tytułu opłat produktowych i obsługę administracyjną systemu opłat
  produktowych.
                                   Art. 28.
1. Wpływy pochodzące z dodatkowej opłaty produktowej, określonej w art. 17
  ust. 2 są przekazywane na rachunek Narodowego Funduszu, w terminie 10 dni od
  ich wpływu na rachunek urzędu marszałkowskiego.
2. Środki, o których mowa w ust. 1, przeznaczone są na cele określone w art.
  29 ust. 5.
                                       
                                   Art. 29.
1. Wpływy z tytułu opłaty produktowej od sprzedaży produktów w opakowaniach,
  wymienionych w załączniku nr 1 do ustawy, są gromadzone na odrębnym rachunku
  bankowym Narodowego Funduszu.
2. W terminie do dnia 30 kwietnia roku kalendarzowego następującego po roku,
  którego opłata dotyczy, Narodowy Fundusz przekazuje 70% zgromadzonych środków
  wojewódzkim funduszom na zasadach określonych w ust. 4.
3. Wojewódzkie fundusze, w terminie do dnia 31 maja, przekazują gminom
  (związkom gmin) środki, o których mowa w ust. 2, na zasadach określonych w
  ust. 4.
4. Środki pochodzące z opłat produktowych za opakowania, powiększone o
  przychody z oprocentowania, przekazywane są wojewódzkim funduszom, a
  następnie gminom (związkom gmin), proporcjonalnie do ilości odpadów
  opakowaniowych przekazanych do odzysku i recyklingu, wykazanych w
  sprawozdaniach, o których mowa w art. 35 ust. 1 i 4, na cele, o których mowa
  w ust. 5.
5. Pozostałe środki zgromadzone na rachunku bankowym Narodowy Fundusz
  przeznacza na finansowanie działań w zakresie:
   1) odzysku i recyklingu odpadów opakowaniowych,
   2) edukacji ekologicznej dotyczącej selektywnej zbiórki i recyklingu odpadów
     opakowaniowych.
                                       
                                   Art. 30.
1. Wpływy z tytułu opłaty produktowej od sprzedaży produktów wymienionych w
  poz. 5 i 6 w załączniku nr 2 do ustawy są gromadzone na odrębnym rachunku
  bankowym Narodowego Funduszu.
2. Środki, o których mowa w ust. 1, Narodowy Fundusz przeznacza na
  finansowanie działań w zakresie:
   1) odzysku i recyklingu odpadów poużytkowych powstałych z akumulatorów
     niklowo-kadmowych oraz baterii i ogniw galwanicznych,
   2) edukacji ekologicznej dotyczącej selektywnej zbiórki i recyklingu odpadów
     poużytkowych z akumulatorów niklowo-kadmowych oraz baterii i ogniw
     galwanicznych.
                                       
                                   Art. 31.
1. Wpływy z tytułu opłaty produktowej od sprzedaży produktów wymienionych w
  poz. 1-3 w załączniku nr 2 do ustawy są gromadzone na odrębnym rachunku
  bankowym Narodowego Funduszu.
2. Środki, o których mowa w ust. 1, Narodowy Fundusz przeznacza na
  finansowanie działań w zakresie:
   1) odzysku i recyklingu odpadów poużytkowych powstałych z urządzeń
     chłodniczych i klimatyzacyjnych,
   2) przedsięwzięć, w tym edukacji ekologicznej, prowadzących do ograniczenia
     użycia substancji zubożających warstwę ozonową w urządzeniach chłodniczych
     i klimatyzacyjnych.
                                       
                                   Art. 32.
1. Wpływy z tytułu opłaty produktowej od sprzedaży produktów wymienionych w
  poz. 3 w załączniku nr 3 do ustawy są gromadzone na odrębnym rachunku
  bankowym Narodowego Funduszu.
2. Środki, o których mowa w ust. 1, Narodowy Fundusz przeznacza na
  finansowanie przedsięwzięć, w tym edukacji ekologicznej, prowadzących do
  odzysku, recyklingu i unieszkodliwiania odpadów poużytkowych z opon.
                                       
                                   Art. 33.
1. Wpływy z tytułu opłaty produktowej od sprzedaży produktów, wymienionych w
  poz. 1 w załączniku nr 3 do ustawy są gromadzone na odrębnym rachunku
  bankowym Narodowego Funduszu.
2. Środki, o których mowa w ust. 1, Narodowy Fundusz przeznacza na
  finansowanie zbierania i regeneracji odpadów poużytkowych z olejów smarowych
  oraz na edukację ekologiczną w tym zakresie.
                                       
                                   Art. 34.
 1. Wpływy z tytułu opłaty produktowej od sprzedaży produktów, wymienionych w
  poz. 2 w załączniku nr 3 do ustawy są gromadzone na odrębnym rachunku
  bankowym  Narodowego Funduszu.
2. Środki, o których mowa w ust. 1, Narodowy Fundusz przeznacza na
  finansowanie działań w zakresie:
   1) odzysku, recyklingu i unieszkodliwiania odpadów poużytkowych z lamp
     wyładowczych,
   2) edukacji ekologicznej dotyczącej selektywnej zbiórki i recyklingu odpadów
     poużytkowych z lamp wyładowczych.
                                       
                                   Art. 35.
1. Zarząd gminy (zarząd związku gmin) jest obowiązany do sporządzenia rocznego
  sprawozdania zawierającego informacje o:
   1) rodzaju i ilości odpadów opakowaniowych zebranych przez gminę (związek
     gmin) lub podmiot działający w ich imieniu,
   2) rodzaju i ilości odpadów opakowaniowych przekazanych przez gminę (związek
     gmin) lub podmiot działający w ich imieniu do odzysku i recyklingu,
   3) wydatkach poniesionych na działania określone w pkt 1 i 2.
2. Zarząd gminy (zarząd związku gmin) jest obowiązany przechowywać przez 5 lat
  dokumenty potwierdzające przekazanie odpadów opakowaniowych do odzysku i
  recyklingu.
3. Sprawozdanie, o którym mowa w ust. 1, zarząd gminy (zarząd związku gmin)
  przekazuje, w terminie do dnia 15 lutego roku kalendarzowego następującego po
  roku, którego dotyczy sprawozdanie, marszałkowi województwa i wojewódzkiemu
  funduszowi, właściwemu ze względu na siedzibę gminy (związku gmin).
4. Wojewódzkie fundusze są obowiązane przekazać ministrowi właściwemu do spraw
  środowiska oraz Narodowemu Funduszowi zbiorczą informację o rodzaju i ilości
  odpadów opakowaniowych zebranych przez gminy na terenie danego województwa
  oraz przekazanych do odzysku i recyklingu w terminie do dnia 31 marca roku
  kalendarzowego następującego po roku, którego dotyczy informacja, a w
  terminie do dnia 30 czerwca - informację o przekazanych gminom (związkom
  gmin) środkach pochodzących z opłat produktowych za opakowania.
                                       
                                   Art. 36.
Minister właściwy do spraw środowiska w porozumieniu z ministrem właściwym do
spraw gospodarki i ministrem właściwym do spraw finansów publicznych określi, w
drodze rozporządzenia, szczegółowe zasady i kryteria gospodarowania środkami z
opłat produktowych, kierując się koniecznością uproszczenia procedur
przyznawania środków i ułatwienia korzystania z nich.
                                       
                                  Rozdział 7
                                Przepisy karne
                                       
                                   Art. 37.
Kto, będąc przedsiębiorcą prowadzącym organizację odzysku lub działalność
polegającą na wytwarzaniu lub imporcie produktów w opakowaniach lub produktów,
określonych w załącznikach nr 1-3 do ustawy:
   1) nie składa zawiadomienia o rozpoczęciu lub likwidacji tej działalności
     marszałkowi województwa, lub nie zawiadamia o zmianach w działalności, lub
     składa zawiadomienia nierzetelne, lub
   2) nie składa sprawozdań o opakowaniach lub produktach, osiągniętych
     poziomach odzysku lub recyklingu oraz o należnej opłacie produktowej lub
     składa sprawozdania nierzetelne
             podlega karze grzywny.
                                       
                                   Art. 38.
Sprzedawca detaliczny akumulatorów ołowiowych (kwasowych), który:
   1) nie przyjmuje zużytego akumulatora lub nie zwraca opłaty depozytowej, lub
   2) nie umieszcza w punkcie sprzedaży informacji o systemie zbiórki zużytych
     akumulatorów
            podlega karze grzywny.
   
                                   Art. 39.
Przedsiębiorca lub importer wprowadzający do obrotu akumulatory ołowiowe
(kwasowe), który:
   1) nie dołącza do akumulatorów ołowiowych (kwasowych) informacji o warunkach
     i trybie zwrotu zużytych akumulatorów oraz o punktach systemu zbiórki
     odpadu,
   2) nie odbiera od sprzedawców detalicznych lub z innych miejsc niż punkty
     sprzedaży detalicznej zużytych akumulatorów
            podlega karze grzywny.
   
                                   Art. 40.
Orzekanie w sprawach, o czyny określone w art. 37-39, następuje w trybie
przepisów o postępowaniu w sprawach o wykroczenia.
                                       
                                  Rozdział 8
      Zmiany w przepisach obowiązujących, przepisy przejściowe i końcowe
                                       
                                   Art. 41.
W ustawie z dnia 8 stycznia 1993 r. o podatku od towarów i usług oraz o podatku
akcyzowym (Dz. U. Nr 11, poz. 50, Nr 28, poz. 127 i Nr 129, poz. 599, z 1994 r.
Nr 132, poz. 670, z 1995 r. Nr 44, poz.231 i Nr 142, poz. 702 i 703, z 1996 r.
Nr 137, poz. 640, z 1997 r. Nr 111, poz. 722, Nr 123, poz. 776 i 780, Nr 137,
poz. 926, Nr 141, poz. 943 i Nr 162, poz. 1104, z 1998 r. Nr 139, poz. 905 i Nr
161, poz. 1076, z 1999 r. Nr 50, poz.  499, Nr 57, poz. 596, Nr 95, poz. 1100,
z 2000 r. Nr 68, poz. 805 i Nr 105, poz. 1107 oraz z
2001 r. Nr 12, poz. 92) w załączniku nr 6 "Wykaz wyrobów akcyzowych" skreśla
się poz. 20 "Opakowania z tworzyw sztucznych, w tym również zastosowane do
towarów w nich importowanych".
                                       
                                   Art. 42.
W ustawie z dnia 20 lipca 1991 r. o Inspekcji Ochrony Środowiska (Dz.U. Nr 77,
poz. 335, z 1996 r. Nr 121, poz. 770, Nr 133, poz. 885 i Nr 141, poz. 943, z
1998 r. Nr 106, poz. 668, z 2000 r. Nr 12, poz. 136 i Nr 109, poz. 1157 oraz z
2001 r. Nr 38, poz. 452) w art. 2 w ust. 1 w pkt 11 kropkę zastępuje się
przecinkiem i dodaje pkt 12 w brzmieniu:
  "12) kontrola przestrzegania przepisów o obowiązkach przedsiębiorców w
      zakresie gospodarowania niektórymi odpadami oraz o opłacie produktowej i
      opłacie depozytowej.".
                                       
                                   Art. 43.
Do dnia 1 stycznia 2003 r. kapitał zakładowy spółek akcyjnych-organizacji
odzysku może wynosić 500 tys. zł.
                                   Art. 44.
1. Przedsiębiorca, który w dniu wejścia w życie ustawy wprowadza na rynek
  krajowy produkty w opakowaniach, wymienionych w załączniku nr 1 do ustawy lub
  produkty wymienione w załącznikach nr 2 i 3 do ustawy, jest obowiązany bez
  wezwania zgłosić ten fakt marszałkowi województwa, w terminie 30 dni od dnia
  wejścia w życie ustawy.
2. Do przedsiębiorcy, o którym mowa w ust. 1, stosuje się przepisy art. 9 ust.
  4.
                                       
                                   Art. 45.
1. Przepisów ustawy nie stosuje się do dnia 1 stycznia 2004 r. w stosunku do
  przedsiębiorców, którzy w 2000 r. spełnili łącznie następujące warunki:
   1) osiągnęli przychód netto ze sprzedaży towarów, wyrobów i usług oraz
     operacji finansowych poniżej 500 tys. zł,
   2) nie dokonywali do dnia 31 grudnia 2000 r. importu towarów używanych lub
     odpadów, z zastrzeżeniem ust. 2 i 3.
2. Przedsiębiorca, który osiągnie w 2001 r. przychód netto ze sprzedaży
  towarów, wyrobów i usług oraz operacji finansowych ponad 500 tys. zł lub
  dokona w tym czasie importu towarów używanych lub odpadów, stosuje przepisy
  ustawy od dnia 1 stycznia 2002 r.
3. Przedsiębiorca, który osiągnie w 2002 r. przychód netto ze sprzedaży
  towarów, wyrobów i usług oraz operacji finansowych ponad 500 tys. zł lub
  dokona w tym czasie importu towarów używanych lub odpadów, stosuje przepisy
  ustawy od dnia 1 stycznia 2003 r.
                                   Art. 46.
Ustawa wchodzi w życie z dniem 1 stycznia 2002 r.
                      Załączniki do ustawy z dnia 11 maja 2001 r.
                                  
                                      
                                                             Załącznik Nr 1
                                      
                                      
                                      
                              Rodzaje opakowań
Poz    Symbol PKWiU     Rodzaje opakowań (jednostkowych, transportowych i zbiorczych)
 1  25.22               opakowania z tworzyw sztucznych
    17.40.21-50
    17.40.21-73
    17.40.21-75
 2  28.72.12            opakowania z aluminium, o pojemności mniejszej od
                        300 l.
 3  28.72.11            opakowania z blachy białej i lekkiej innej niż
                        aluminiowa
 4  21.21.12            opakowania z papieru i tektury
    21.21.13
    21.21.14
    21.21.15-30
 5  26.13.11            opakowania ze szkła gospodarczego, poza ampułkami
 6  bez względu na      opakowania z materiałów naturalnych (drewna i
    symbol PKWiU        tekstyliów)
 7  bez względu na      opakowania wielomateriałowe
    symbol PKWiU
   
                                                                       
                                                                  Załącznik Nr 2
                                Rodzaje produktów
                                        
Poz. Symbol PKWiU                        Rodzaj produktu
1  29.23.12            urządzenia klimatyzacyjne zawierające substancje
                       zubożające warstwę ozonową (CFC i HCFC)
2  29.23.13            urządzenia chłodnicze i zamrażające oraz pompy ciepła
                       poza urządzeniami dla gospodarstw domowych zawierające
                       substancje zubożające warstwę ozonową (CFC i HCFC)*
3  29.71.11            chłodziarki i zamrażarki typu domowego zawierające
                       substancje zubożające warstwę ozonową (CFC i HCFC)*
4  31.40.21            akumulatory ołowiowe (kwasowe)
   31.40.22
5  31.40.23            akumulatory niklowo - kadmowe:
                       -   wielkogabarytowe
                       -   małogabarytowe (wraz z pakietami)
                                        
6 31.40.1,            ogniwa i baterie galwaniczne, bez ich części:
  z wyłączeniem        -   guzikowe
  31.40.13             -   baterie pierwotne
                       -   pozostałe baterie wtórne
*dotyczy  również  substancji  zubażających warstwę  ozonową,  stosowanych  jako
czynniki spieniające w izolacji
                                                                                
                                                          Załącznik Nr 3
                                      
                        Rodzaje pozostałych produktów
Poz  Symbol PKWiU            Rodzaj produktu
 1  23.20.18 z      oleje smarowe,
    wyłączeniem     z wyłączeniem:
    23.20.18-01,     - oleje bazowe,
    23.20.18-09.10   - oleje przepracowane.
 2  bez względu na  lampy wyładowcze, z wyłączeniem świetlówek
    symbol PKWiU    kompaktowych
 3  25.11.11        opony nowe, używane regenerowane (bieżnikowane),
    25.11.13-55     używane nieregenerowane (niebieżnikowane)
    25.11.13-57
    25.11.14-04
    25.11.14-05
    25.11.20
    25.12.10-30.00
    25.12.10-50
    25.12.10-90
                                      
                                                             Załącznik nr 4
        Docelowe procentowe poziomy odzysku i recyklingu dla odpadów
                  opakowaniowych i poużytkowych w stosunku
    do masy lub ilości wprowadzonych na rynek krajowy, w drodze sprzedaży
                      lub importu, opakowań i produktów
                                                          
                Odpad powstały z:             Poziom   Poziom
Poz.    Rodzaj produktów      Symbol PKWiU   odzysku  recyklingu
 
 1   opakowania razem1)     bez względu na       50       25
                            symbol PKWiU
 2   opakowania z tworzyw   25.22,                -       25
     sztucznych             17.40.21-50,
                            17.40.21-73,
                            17.40.21-75
 3   opakowania z           28.72.12              -       40
     aluminium, 
     o pojemności mniejszej
     od 300 l
 4   opakowania z blachy    28.72.11              -       20
     białej i lekkiej
     innej niż aluminiowa
 5   opakowania z papieru   21.21.12,             -       48
     i tektury              21.21.13,
                            21.21.14,
                            21.21.15-30
 6   opakowania ze szkła    26.13.11              -       40
     gospodarczego, poza
     ampułkami
 7   opakowania z           bez względu na        -       15
     materiałów             symbol PKWiU
     naturalnych (drewna 
     i tekstyliów)
 8   opakowania             bez względu na        -       25
     wielomateriałowe       symbol PKWiU
 9   urządzenia             29.23.12             50       50
     klimatyzacyjne
     zawierające
     substancje zubożające
     warstwę ozonową 
     (CFC i HCFC)
 10  urządzenia chłodnicze  29.23.13             70       70
     i zamrażające oraz
     pompy ciepła poza
     urządzeniami dla
     gospodarstw domowych
     zawierające
     substancje zubożające
     warstwę ozonową 
     (CFC i HCFC){2})
 11  chłodziarki i          29.71.11             50       50
     zamrażarki typu
     domowego zawierające
     substancje zubożające
     warstwę ozonową 
     (CFC i HCFC)2)
 12  akumulatory ołowiowe   31.40.21        wszystkie  wszystkie
     (kwasowe)              31.40.22        zgłoszone   zebrane
 13  akumulatory niklowo -  31.40.23             70       70
     kadmowe
     wielkogabarytowe
 14  akumulatory niklowo -  31.40.23             50       50
     kadmowe
     małogabarytowe 
     (wraz z pakietami)
 15  ogniwa i baterie       31.40.1,             50     50{3})
     galwaniczne, bez ich   z wyłączeniem
     części:                31.40.13
     - guzikowe,
     - baterie pierwotne,
     - pozostałe baterie
     wtórne
 16  oleje smarowe, z       23.20.18, z          50      25{4}
     wyłączeniem:           wyłączeniem:
     - oleje bazowe,        23.20.18-01,
     - oleje przepracowane  23.20.18-09.10
 17  lampy wyładowcze, z    bez względu na       40       40
     wyłączeniem            symbol PKWiU,
     świetlówek
     kompaktowych
 18  opony nowe, używane    25.11.11             75       nie
     regenerowane           25.11.13-55                 dotyczy
     (bieżnikowane),        25.11.13-57
     używane                25.11.14-04
     nieregenerowane        25.11.14-05
     (niebieżnikowane)      25.11.20
                            25.12.10-30.00
                            25.12.10-50
                            25.12.10-90
{1}) poziom odzysku i recyklingu do uzyskania w skali kraju (nie dotyczy przedsiębiorców)
{2}) dotyczy również substancji zubożających warstwę ozonową, stosowanych jako czynniki spieniające w izolacji
{3}) nie dotyczy ogniw cynkowo-węglowych i alkalicznych
{4}) dotyczy olejów przepracowanych poddanych regeneracji
