



Dz.U. z 2000 r. Nr 119, poz. 1252
                                        
                                        
                                        
                                     USTAWA
                            z dnia 7 grudnia 2000 r.
                                        
           o funkcjonowaniu banków spółdzielczych, ich zrzeszaniu się
                             i bankach zrzeszających
                                        
                                        
                                   Rozdział 1
                                 Przepisy ogólne
                                        
                                     Art. 1.
1. Ustawa określa zasady:
   1) organizacji, działalności oraz zrzeszania się banków spółdzielczych, z
     zastrzeżeniem ust. 2,
   2) działalności oraz zrzeszania się banków zrzeszających banki spółdzielcze.
2. Przepisy ustawy, z wyjątkiem art. 12, nie mają zastosowania do banków
  spółdzielczych, których fundusze własne odpowiadają wysokości kapitału
  założycielskiego wymaganej zgodnie z art. 32 ust. 1 ustawy z dnia 29 sierpnia
  1997 r. - Prawo bankowe (Dz.U. Nr 140, poz. 939, z 1998 r. Nr 160, poz. 1063
  i Nr 162, poz. 1118 oraz z 1999 r. Nr 11, poz. 95 i Nr 40, poz. 399), chyba
  że zrzeszone są na zasadach określonych w niniejszej ustawie lub na podstawie
  umowy, o której mowa w art. 41.
                                        
                                     Art. 2.
Ilekroć w ustawie jest mowa o:
   1) banku spółdzielczym - należy przez to rozumieć bank będący spółdzielnią,
     do którego w zakresie nieuregulowanym w niniejszej ustawie oraz w ustawie
     - Prawo bankowe, mają zastosowanie przepisy ustawy z dnia 16 września 1982
     r. - Prawo spółdzielcze (Dz.U. z 1995 r. Nr 54, poz. 288 i Nr 133, poz.
     654, z 1996 r. Nr 5, poz. 32, Nr 24, poz. 110 i Nr 43, poz. 189, z 1997 r.
     Nr 32, poz. 183, Nr 111, poz. 723, Nr 121, poz. 769 i 770 oraz z 1999 r.
     Nr 40, poz. 399, Nr 60, poz. 636, Nr 77, poz. 874 i Nr 99, poz. 1151),
   2) banku zrzeszającym - należy przez to rozumieć Gospodarczy Bank
     Wielkopolski Spółka Akcyjna w Poznaniu, Lubelski Bank Regionalny Spółka
     Akcyjna w Lublinie, Warmińsko-Mazurski Bank Regionalny Spółka Akcyjna w
     Olsztynie, Małopolski Bank Regionalny Spółka Akcyjna w Krakowie, PomorskoKujawski
Bank Regionalny Spółka Akcyjna w Bydgoszczy, Bałtycki Bank
     Regionalny Spółka Akcyjna w Koszalinie, Mazowiecki Bank Regionalny Spółka
     Akcyjna w Warszawie, Dolnośląski Bank Regionalny Spółka Akcyjna we
     Wrocławiu, Rzeszowski Bank Regionalny Spółka Akcyjna w Rzeszowie, Bank
     Unii Gospodarczej Spółka Akcyjna w Warszawie, Gospodarczy Bank PołudniowoZachodni
Spółka Akcyjna we Wrocławiu, Bank Gospodarki Żywnościowej Spółka
     Akcyjna, zwany dalej "BGŻ S.A.", jak również bank powstały w wyniku
     połączenia się co najmniej dwóch z tych banków, pod warunkiem, że zrzesza
     co najmniej jeden bank spółdzielczy na zasadach określonych w art. 16, i
     którego fundusze własne stanowią co najmniej czterokrotność sumy, o której
     mowa w art. 32 ust. 1 ustawy - Prawo bankowe, z zastrzeżeniem art. 28.
   3) zrzeszeniu - należy przez to rozumieć zrzeszenie działające na podstawie
     niniejszej ustawy, utworzone przez bank lub banki spółdzielcze i bank
     zrzeszający,
   4) uprawnionych osobach - należy przez to rozumieć osoby, które do dnia
     wejścia w życie ustawy przepracowały łącznie co najmniej 3 lata w BGŻ S.A.
     lub banku spółdzielczym.
     
                                   Rozdział 2
                               Banki spółdzielcze
                                        
                                     Art. 3.
Banki spółdzielcze i zrzeszające mogą należeć do Krajowego Związku Banków
Spółdzielczych oraz do Związku Banków Polskich, a także innych organizacji
powołanych w celu reprezentowania wspólnych interesów gospodarczych tych banków,
w szczególności wobec organów państwowych, instytucji zagranicznych i
międzynarodowych.
                                        
                                     Art. 4.
Bank spółdzielczy jest obowiązany zrzeszyć się z bankiem zrzeszającym, na
zasadach określonych w art. 16.
                                        
                                     Art. 5.
1. Bank spółdzielczy prowadzi działalność na terenie powiatu, w którym znajduje
  się jego siedziba oraz na terenie powiatów, w których w dniu wejścia w życie
  ustawy znajdują się jego placówki wykonujące czynności bankowe, o których
  mowa w art. 6.
2. Bank spółdzielczy, za zgodą banku zrzeszającego, z którym zawarł umowę
  zrzeszenia, może prowadzić działalność także na terenie powiatów
  sąsiadujących z terenem określonym w ust. 1. Działalność obejmująca inne
  powiaty niż sąsiadujące, wymaga uzyskania zgody Komisji Nadzoru Bankowego.
3. W przypadku łączenia się banków spółdzielczych działających na różnych
  terenach, teren działania banku przejmującego ulega powiększeniu o teren
  działania banku przejętego w dniu połączenia.
4. Zmiana statutu banku spółdzielczego będąca wynikiem dostosowania terenu
  działania do terenu określonego w ust. 1 lub rozszerzenia terenu działania w
  związku z połączeniem, o którym mowa w ust. 3, nie wymaga zezwolenia Komisji
  Nadzoru Bankowego.
                                     Art. 6.
Banki spółdzielcze, po uzyskaniu wymaganego w ustawie - Prawo bankowe zezwolenia
Komisji Nadzoru Bankowego, mogą wykonywać następujące czynności bankowe:
   1) przyjmować wkłady pieniężne płatne na żądanie lub z nadejściem
     oznaczonego terminu oraz prowadzić rachunki tych wkładów,
   2) prowadzić inne rachunki bankowe,
   3) przeprowadzać bankowe rozliczenia pieniężne,
   4) udzielać kredytów i pożyczek pieniężnych osobom fizycznym, prawnym i
     jednostkom organizacyjnym niemającym osobowości prawnej, o ile posiadają
     zdolność prawną, zamieszkującym, mającym siedzibę lub prowadzącym
     działalność gospodarczą na terenie działania banku spółdzielczego,
   5) udzielać gwarancji bankowych i poręczeń osobom fizycznym, prawnym i
     jednostkom organizacyjnym niemającym osobowości prawnej, o ile posiadają
     zdolność prawną, zamieszkującym lub mającym siedzibę na obszarze działania
     banku spółdzielczego, w zakresie i trybie uzgodnionym z bankiem
     zrzeszającym,
   6) nabywać i zbywać wierzytelności pieniężne,
   7) przechowywać przedmioty i papiery wartościowe oraz udostępniać skrytki
     sejfowe,
   8) prowadzić operacje czekowe i wekslowe,
   9) wydawać karty płatnicze oraz wykonywać operacje związane z ich używaniem,
  10) wykonywać inne czynności bankowe w imieniu i na rzecz banku
     zrzeszającego.
                                     Art. 7.
Bank spółdzielczy może wykonywać określone czynności obrotu dewizowego na
podstawie upoważnienia Prezesa Narodowego Banku Polskiego, o którym mowa w art.
99 ustawy - Prawo bankowe, jeżeli bank ten daje rękojmię należytego i
bezpiecznego wykonywania tych czynności oraz jeżeli sytuacja finansowa banku nie
zagraża bezpieczeństwu gromadzonych w nim środków.
                                     Art. 8.
Za zgodą banku zrzeszającego banki spółdzielcze mogą wykonywać czynności, o
których mowa w art. 6 ust. 1 pkt 1 i 3-7 ustawy - Prawo bankowe.
                                     Art. 9.
Zezwolenia, o których mowa w art. 34 ustawy - Prawo bankowe, uzyskiwane są za
pośrednictwem banku zrzeszającego.
                                    Art. 10.
1. Każdy członek banku spółdzielczego obowiązany jest posiadać co najmniej
  jeden zadeklarowany i wpłacony udział. Minimalną wysokość udziału
  członkowskiego określa statut. Udzielenie kredytu, pożyczki pieniężnej,
  gwarancji lub poręczenia może być uwarunkowane w statucie banku koniecznością
  zadeklarowania i wpłacenia przez kredytobiorcę, pożyczkobiorcę, osobę której
  ma być udzielone poręczenie lub gwarancja, co najmniej jednego udziału w tym
  banku.
2. Odpowiedzialność udziałowców za straty powstałe w banku może zostać
  podniesiona w statucie banku do podwójnej wysokości wpłaconych udziałów.
                                        
                                    Art. 11.
1. Rada nadzorcza banku spółdzielczego składa się co najmniej z 5 osób,
  będących członkami tego banku spółdzielczego.
2. W radzie nadzorczej banku spółdzielczego udział pracowników banku, będących
  jego członkami, nie może przekroczyć 15 jej składu. Osoby zajmujące
  stanowiska kierownicze w banku, o których mowa w art. 22 ust. 2, nie mogą być
  członkami rady nadzorczej.
                                        
                                    Art. 12.
1. Zarząd banku spółdzielczego składa się co najmniej z 3 osób.
2. Co najmniej 2 członków zarządu, w tym prezes zarządu banku spółdzielczego,
  powinno posiadać kwalifikacje i doświadczenie zawodowe dające rękojmię
  prowadzenia działalności banku z zachowaniem bezpieczeństwa wkładów i lokat w
  nim zgromadzonych oraz pozostawać w stosunku pracy z tym bankiem, związanym z
  pełnioną funkcją.
3. Prezesa zarządu banku spółdzielczego powołuje i odwołuje rada nadzorcza,
  przy czym powołanie następuje za zgodą Komisji Nadzoru Bankowego w trybie
  przewidzianym w art. 22 ustawy - Prawo bankowe. Z wnioskiem o wyrażenie zgody
  występuje rada nadzorcza.
4. Pozostałych członków zarządu banku spółdzielczego powołuje i odwołuje rada
  nadzorcza. Powołanie następuje na wniosek prezesa zarządu banku.
                                        
                                    Art. 13.
Oświadczenie woli w imieniu banku spółdzielczego składają 2 członkowie zarządu
lub członek zarządu i pełnomocnik lub 2 pełnomocników, ustanowionych
bezpośrednio przez zarząd.
                                        
                                    Art. 14.
Bank spółdzielczy będący akcjonariuszem banku zrzeszającego jest reprezentowany
na walnym zgromadzeniu akcjonariuszy tego banku przez pełnomocnika wybranego
przez radę nadzorczą w głosowaniu tajnym.
                                    Art. 15.
1. Banki spółdzielcze tworzą związki rewizyjne określone w ustawie - Prawo
  spółdzielcze.
2. Przynależność banku spółdzielczego do związku rewizyjnego jest obowiązkowa.
3. Związek rewizyjny na rzecz zrzeszonych w nim banków spółdzielczych w
  szczególności:
   1) przeprowadza lustracje,
   2) bada sprawozdania finansowe po spełnieniu warunków, o których mowa w art.
     10 ust. 2 ustawy z dnia 13 października 1994 r. o biegłych rewidentach i
     ich samorządzie (Dz.U. Nr 121, poz. 592, z 1996 r. Nr 102, poz. 475 oraz z
     2000 r. Nr 89, poz. 992),
   3) prowadzi działalność szkoleniową i instruktażową.
4. Związek rewizyjny przekazuje wnioski wynikające z przeprowadzonej lustracji,
  opinię i raport biegłego rewidenta bankowi zrzeszającemu.
5. Przepisy art. 134 ust. 1 ustawy - Prawo bankowe, w zakresie zasad
  powoływania biegłych rewidentów oraz art. 136 w zakresie obowiązku
  powiadamiania Komisji Nadzoru Bankowego o stwierdzonych podczas lustracji
  nieprawidłowościach, stosuje się odpowiednio.
6. W przypadku, gdy bank spółdzielczy nie zrzeszy się w związku rewizyjnym w
  terminie 12 miesięcy od dnia wejścia w życie ustawy, mają zastosowanie
  przepisy art. 141 ustawy - Prawo bankowe.
                                        
                                   Rozdział 3
       Banki zrzeszające oraz zasady zrzeszania się banków spółdzielczych
                                        
                                    Art. 16.
1. Banki spółdzielcze zrzeszają się na podstawie umowy zrzeszenia z jednym
  bankiem zrzeszającym. Bank spółdzielczy zobowiązany jest do posiadania lub
  nabycia w terminie 6 miesięcy od dnia zawarcia umowy co najmniej jednej akcji
  banku zrzeszającego. Bank zrzeszający zapewni bankowi spółdzielczemu
  możliwość nabycia co najmniej jednej akcji.
2. Bank zrzeszający zawiera z bankiem spółdzielczym umowę, o której mowa w ust.
  1, według jednolitego wzoru dla danego zrzeszenia, zatwierdzonego przez
  Komisję Nadzoru Bankowego. Projekt umowy bank zrzeszający zobowiązany jest
  przedstawić Komisji Nadzoru Bankowego.
3. Komisja Nadzoru Bankowego podejmuje decyzję w sprawie zatwierdzenia lub
  odmowy zatwierdzenia projektu umowy, o którym mowa w ust. 2, w terminie 6
  miesięcy od dnia otrzymania projektu. Komisja Nadzoru Bankowego odmawia
  zatwierdzenia projektu, jeżeli umowa naruszałaby przepisy prawa, interesy
  klientów albo nie gwarantowałaby bezpieczeństwa gromadzonych w bankach
  zrzeszenia środków. Każda zmiana umowy wymaga zgody Komisji Nadzoru
  Bankowego.
4. Bank spółdzielczy może wypowiedzieć umowę zrzeszenia z zachowaniem 6miesięcznego
okresu wypowiedzenia i zawrzeć umowę z innym bankiem
  zrzeszającym, na warunkach określonych w ust. 1.
5. W przypadku wypowiedzenia umowy zrzeszenia przez bank spółdzielczy i
  niemożności zbycia należących do tego banku akcji banku zrzeszającego, bank
  zrzeszający umorzy akcje banku spółdzielczego po zakończeniu najbliższego
  roku obrotowego.
                                        
                                    Art. 17.
1. Akcjonariuszom banku zrzeszającego przysługuje na walnym zgromadzeniu
  akcjonariuszy jeden głos z każdej posiadanej akcji.
2. Akcjonariusze banku zrzeszającego niebędący bankami spółdzielczymi
  zrzeszonymi z tym bankiem, na walnym zgromadzeniu akcjonariuszy nie mogą
  wykonywać łącznie prawa głosu z więcej niż 24% akcji.
3. Ograniczenia, o którym mowa w ust. 2, nie stosuje się do banków
  zrzeszających i Skarbu Państwa.
                                        
                                    Art. 18.
1. W przypadku, gdy BGŻ S.A. będzie bankiem zrzeszającym a banki spółdzielcze
  zrzeszone w BGŻ S.A. zwiększą swój udział w kapitale akcyjnym BGŻ S.A. do 51%
  ogólnej liczby akcji, minister właściwy do spraw Skarbu Państwa zwróci się do
  BGŻ S.A. z wnioskiem o umorzenie akcji Skarbu Państwa, a BGŻ S.A. akcje
  umorzy według ich wartości nominalnej, w ten sposób, że udział Skarbu Państwa
  w kapitale akcyjnym BGŻ S.A. ograniczony zostanie do poziomu nie większego
  niż 24% ogółu akcji.
2. Minister właściwy do spraw Skarbu Państwa złoży wniosek, o którym mowa w
  ust. 1, w okresie 3 miesięcy od osiągnięcia przez banki spółdzielcze
  zrzeszone w BGŻ S.A. 51% ogólnej liczby akcji.
3. Banki spółdzielcze zrzeszone w BGŻ S.A. podwyższają swój udział w kapitale
  akcyjnym BGŻ S.A., poprzez:
   1) objęcie nowej emisji akcji pokrytych wkładem pieniężnym lub niepieniężnym
     w postaci akcji banku zrzeszającego innego niż BGŻ S.A.,
   2) połączenie banku zrzeszającego z BGŻ S.A. na zasadach określonych w art.
     23,
   3) zamianę na akcje obligacji zamiennych wyemitowanych przez BGŻ S.A.,
   4) nabycie akcji od Skarbu Państwa.
4. Skarbowi Państwa w okresie 10 lat od dnia umorzenia akcji, o których mowa w
  ust. 1, przysługuje pierwszeństwo w nabyciu akcji BGŻ S.A. według ich
  wartości nominalnej, jeżeli akcjonariusze BGŻ S.A. zaoferują je do zbycia,
  chyba że nabywcą są banki spółdzielcze zrzeszone w BGŻ S.A.
                                    Art. 19.
1. Bank zrzeszający wykonuje czynności bankowe oraz inne czynności określone w
  ustawie - Prawo bankowe lub w innych ustawach, w zakresie ustalonym w
  statucie banku.
2. Bank zrzeszający oprócz czynności, o których mowa w ust. 1:
   1) prowadzi rachunki bieżące zrzeszonych banków spółdzielczych, na których
     zrzeszone banki spółdzielcze utrzymują rezerwy obowiązkowe oraz
     przeprowadzają za ich pośrednictwem rozliczenia pieniężne tych banków,
   2) nalicza i utrzymuje rezerwę obowiązkową zrzeszonych banków spółdzielczych
     na rachunku w Narodowym Banku Polskim,
   3) prowadzi wyodrębniony rachunek, na którym deponowane są aktywa banków
     spółdzielczych, stanowiące pokrycie funduszu ochrony środków
     gwarantowanych,
   4) wypełnia za zrzeszone z nim banki spółdzielcze obowiązki informacyjne
     wobec Narodowego Banku Polskiego oraz Bankowego Funduszu Gwarancyjnego,
   5) kontroluje zgodność działalności zrzeszonych banków spółdzielczych z
     postanowieniami umowy zrzeszenia, przepisami prawa i statutami,
   6) w uzasadnionych przypadkach występuje do Komisji Nadzoru Bankowego o
     zastosowanie środków przewidzianych w art. 138 i 141 ustawy - Prawo
     bankowe,
   7) reprezentuje zrzeszone banki spółdzielcze w stosunkach zewnętrznych w
     sprawach wynikających z umowy zrzeszenia,
   8) wykonuje inne czynności przewidziane w umowie zrzeszenia.
   
                                    Art. 20.
Powołanie prezesa i członków zarządu banku zrzeszającego następuje na zasadach
określonych w art. 22 ustawy - Prawo bankowe.
                                    Art. 21.
1. Prezesi zarządów banków spółdzielczych zrzeszonych z bankiem zrzeszającym
  oraz prezes zarządu banku zrzeszającego, wybierają spośród siebie radę
  zrzeszenia. Rada zrzeszenia jest organem opiniodawczo-doradczym zrzeszenia.
2. Szczegółowy zakres kompetencji, tryb powoływania, odwoływania, liczbę
  członków i zasady funkcjonowania rady zrzeszenia określa umowa zrzeszenia.
                                    Art. 22.
1. Członkowie zarządów i rad nadzorczych banków spółdzielczych, zarządów i rad
  nadzorczych banków zrzeszających, jak też osoby zajmujące stanowiska
  kierownicze w tych bankach, nie mogą zajmować się interesami konkurencyjnymi.
2. Przez osoby zajmujące stanowiska kierownicze rozumie się pracowników
  podlegających bezpośrednio członkom zarządu, a w szczególności osoby
  zajmujące stanowisko głównego księgowego i kierownika (dyrektora) oddziału, z
  wyłączeniem radców prawnych.
                                   Rozdział 4
    Zasady łączenia i zrzeszania się oraz współdziałania banków zrzeszających
                                        
                                    Art. 23.
1. Banki zrzeszające, z zastrzeżeniem ust. 4, mogą się łączyć tylko z innymi
  bankami zrzeszającymi w trybie przeniesienia majątku banku na bank
  zrzeszający w zamian za akcje. Przepis art. 124 ust. 3 ustawy - Prawo bankowe
  stosuje się odpowiednio.
2. Stosunek wymiany akcji banku przejmowanego na akcje banku przejmującego
  ustala się na podstawie wartości księgowej obu banków.
3. W przypadku połączenia się banków zrzeszających dla banków spółdzielczych
  obowiązująca jest umowa zrzeszenia banku przejmującego. Banki spółdzielcze
  zrzeszone z bankiem przejętym mogą rozwiązać tę umowę w ciągu 3 miesięcy od
  daty połączenia.
4. Połączenie się banku zrzeszającego z innym bankiem niż bank zrzeszający
  wymaga zgody Komisji Nadzoru Bankowego. Komisja Nadzoru Bankowego może
  odmówić wyrażenia zgody, jeżeli jest możliwe połączenie banku z innym bankiem
  zrzeszającym.
                                    Art. 24.
1. Banki zrzeszające niezależnie od uprawnień określonych w art. 122 ustawy Prawo
bankowe mogą, w celu zapewnienia jednolitości działania, zawrzeć umowę
  o współdziałaniu, z uwzględnieniem ust. 2-5.
2. Prezesi zarządów banków, o których mowa w ust. 1, tworzą radę.
3. Rada, o której mowa w ust. 2:
   1) określa w szczególności zasady:
     a) wspólnej polityki finansowej banków zrzeszających,
     b) ujednolicania usług bankowych,
     c) ujednolicania systemów informatycznych,
     d) realizowania wspólnych przedsięwzięć gospodarczych,
     e) podejmowania innych wzajemnie uzgodnionych działań,
   2) upoważnia jeden z banków do:
     a) reprezentowania zrzeszonych banków,
     b) kontroli realizacji jej uchwał,
     c) wypowiedzenia umowy z bankami, o której mowa w ust. 1, które nie
       realizują uchwał rady.
4. Szczegółowy zakres kompetencji rady, o której mowa w ust. 2, jej tryb
  działania oraz sposób wykonywania jej uchwał określa umowa.
5. Po zawarciu umowy, o której mowa w ust. 1, banki zrzeszające wraz ze
  zrzeszonymi bankami spółdzielczymi, mogą stosować jednolitą nazwę i znak
  firmowy dla utworzonych przez siebie zrzeszeń.
                                        
                                   Rozdział 5
                       Zmiany w przepisach obowiązujących
                                        
                                    Art. 25.
W ustawie z dnia 14 grudnia 1994 r. o Bankowym Funduszu Gwarancyjnym (Dz.U. z
2000 r. Nr 9, poz. 131) wprowadza się następujące zmiany:
1) w art. 5 w ust. 2 skreśla się wyrazy "(zrzeszeń regionalnych)";
2) w art. 13 w ust. 3 kropkę zastępuje się przecinkiem i dodaje wyrazy "z tym,
  że opłaty należne od banków spółdzielczych - zrzeszonych w bankach
  zrzeszających - wnoszą w imieniu tych banków, banki zrzeszające.";
3) w art. 20 w pkt 3 skreśla się wyrazy "o którym mowa w art. 2 pkt 3 lit a),
  lub w bankach spółdzielczych będących uczestnikami zrzeszenia regionalnego, o
  którym mowa w art. 2 pkt 3 lit b),";
4) w art. 25 w ust. 2 skreśla się wyrazy "(zrzeszeniu regionalnym)";
5) w art. 26:
   a) ust. 2 otrzymuje brzmienie:
     "2. Banki spółdzielcze - członkowie zrzeszeń - obowiązane są deponować
       aktywa stanowiące pokrycie funduszy ochrony środków gwarantowanych
       zrzeszenia na wyodrębnionym rachunku w banku zrzeszającym.",
   b) ust. 5 otrzymuje brzmienie:
     "5. W przypadku banków spółdzielczych, o których mowa w ust. 2, obowiązki
       określone w ust. 4, wykonują banki zrzeszające.";
6) w art. 29 w ust. 1 kropkę zastępuje się przecinkiem i dodaje się wyrazy "z
  tym, że wpłaty do których zobowiązane są banki spółdzielcze - zrzeszone w
  bankach zrzeszających - wnoszą w imieniu tych banków, banki zrzeszające.";
7) w art. 38 w ust. 8 skreśla się wyrazy "jak i odpowiednio zrzeszenia,";
8) w art. 42 w ust. 1 i 2 skreśla się wyrazy "(organu zrzeszenia
  regionalnego)";
9) w art. 43 skreśla się ust. 2;
10) art. 43a skreśla się.
   
                                    Art. 26.
W ustawie z dnia 29 sierpnia 1997 r. o Narodowym Banku Polskim (Dz.U. Nr 140,
poz. 938, z 1998 r. Nr 160, poz. 1063 oraz z 2000 r. Nr 53, poz. 648 i Nr 62,
poz. 718) w art. 38 ust. 3 otrzymuje brzmienie:
  "3. Banki spółdzielcze utrzymują rezerwy obowiązkowe w banku zrzeszającym, z
     którym są zrzeszone. Bank zrzeszający utrzymuje rezerwę obowiązkową
     zrzeszonych banków spółdzielczych na swoim rachunku w Narodowym Banku
     Polskim w kwocie odpowiadającej rezerwom obowiązkowym zrzeszonych w nim
     banków i własnym rezerwom obowiązkowym.".
                                        
                                    Art. 27.
W ustawie z dnia 29 sierpnia 1997 r. - Prawo bankowe (Dz.U. Nr 140, poz. 939, z
1998 r. Nr 160, poz. 1063 i Nr 162, poz. 1118 oraz z 1999 r. Nr 11, poz. 95 i Nr
40, poz. 399) wprowadza się następujące zmiany:
1) art. 10 otrzymuje brzmienie:
     "Art. 10. Kontrola wewnętrzna w bankach spółdzielczych zrzeszonych w
           bankach zrzeszających może być wykonywana przez bank zrzeszający na
           zasadach określonych w umowie zrzeszenia.";
2) w art. 20 ust. 1 otrzymuje brzmienie:
   "1. Bank spółdzielczy może być utworzony, z zachowaniem trybu określonego
      przepisami ustawy - Prawo spółdzielcze, na podstawie zezwolenia Komisji
      Nadzoru Bankowego, wydanego w uzgodnieniu z ministrem właściwym do spraw
      finansów publicznych na wniosek założycieli, z uwzględnieniem przepisów
      ustawy z dnia ............. o funkcjonowaniu banków spółdzielczych, ich
      zrzeszaniu się i bankach zrzeszających (Dz.U. Nr ...., poz. ....);
      przepisy art. 30-38 stosuje się odpowiednio.";
3) w art. 127 ust. 4 otrzymuje brzmienie:
  "4. Komisja Nadzoru Bankowego może zaliczyć do funduszy uzupełniających
     banków spółdzielczych określoną część dodatkowej kwoty odpowiedzialności
     członków, nie więcej niż 50% kwoty, o której mowa w art. 10 ust. 2, ustawy
     wymienionej w art. 20 ust. 1.";
4) w art. 158 w ust. 2 wyraz "regionalnego" zastępuje się wyrazem
  "zrzeszającego";
5) w art. 164 w ust. 1 wyraz "regionalny" zastępuje się wyrazem "zrzeszający";
6) w art. 172 ust. 3 otrzymuje brzmienie:
   "3. Bank spółdzielczy, który zrzeszył się z bankiem zrzeszającym jest
     obowiązany uzyskać zwiększenie sumy funduszy własnych do poziomu nie
     niższego niż:
     1) równowartość 300.000 EURO - do dnia 31 grudnia 2001 r., obliczonych w
       złotych według średniego kursu wynikającego z tabeli kursów ogłaszanej
       przez Narodowy Bank Polski, obowiązującego na koniec roku
       poprzedzającego rok osiągnięcia wymaganego progu kapitałowego,
     2) równowartość 500.000 EURO - do dnia 31 grudnia 2005 r., obliczonych w
       złotych według średniego kursu wynikającego z tabeli kursów ogłaszanej
       przez Narodowy Bank Polski, obowiązującego na koniec roku
       poprzedzającego rok osiągnięcia wymaganego progu kapitałowego,
     3) równowartość 1.000.000 EURO - do dnia 31 grudnia 2010 r., obliczonych w
       złotych według średniego kursu wynikającego z tabeli kursów ogłaszanej
       przez Narodowy Bank Polski, obowiązującego na koniec roku
       poprzedzającego rok osiągnięcia wymaganego progu kapitałowego.".
       
                                   Rozdział 6
                         Przepisy przejściowe i końcowe
                                    Art. 28.
Banki, które w dniu wejścia w życie ustawy nie spełniają wymogu określonego w
art. 2 pkt 2, a pełniące funkcje banku zrzeszającego lub regionalnego zgodnie z
ustawą z dnia 24 czerwca 1994 r. o restrukturyzacji banków spółdzielczych i
Banku Gospodarki Żywnościowej oraz o zmianie niektórych ustaw (Dz.U. Nr 80, poz.
369, z 1995 r. Nr 142, poz. 704, z 1996 r. Nr 106, poz. 496 oraz z 1997 r. Nr
121, poz. 770 i Nr 140, poz. 939) obowiązane są uzyskać zwiększenie sumy
funduszy własnych do poziomu nie niższego niż:
   1) równowartość 10.000.000 EURO - w okresie 6 miesięcy od dnia wejścia w
     życie ustawy, obliczonych w złotych według średniego kursu wynikającego z
     tabeli kursów ogłaszanej przez Narodowy Bank Polski, obowiązującego na
     koniec roku poprzedzającego rok osiągnięcia wymaganego progu kapitałowego,
   2) równowartość 15.000.000 EURO - do dnia 31 grudnia 2003 r., obliczonych w
     złotych według średniego kursu wynikającego z tabeli kursów ogłaszanej
     przez Narodowy Bank Polski, obowiązującego na koniec roku poprzedzającego
     rok osiągnięcia wymaganego progu kapitałowego,
   3) równowartość 20.000.000 EURO - do dnia 31 grudnia 2006 r., obliczonych w
     złotych według średniego kursu wynikającego z tabeli kursów ogłaszanej
     przez Narodowy Bank Polski, obowiązującego na koniec roku poprzedzającego
     rok osiągnięcia wymaganego progu kapitałowego.
   
                                    Art. 29.
Projekt umowy, o którym mowa w art. 16 ust. 2, bank zrzeszający obowiązany jest
przedstawić Komisji Nadzoru Bankowego, w terminie 3 miesięcy od dnia wejścia w
życie ustawy. Przepisy art. 16 ust. 3-5 stosuje się odpowiednio.
                                    Art. 30.
Banki zrzeszające i banki spółdzielcze są obowiązane dostosować statuty do
przepisów ustawy w terminie 12 miesięcy od dnia wejścia w życie ustawy.
                                        
                                    Art. 31.
Powołanie zarządów banków spółdzielczych zgodnie z art. 12, nastąpi nie później
niż w ciągu 2 lat od dnia wejścia w życie ustawy.
                                        
                                    Art. 32.
W terminie 30 dni od dnia wejścia w życie ustawy, administrowany przed dniem jej
wejścia w życie przez BGŻ S.A. Fundusz Rozwoju Banków Spółdzielczych przejęty z
państwowo-spółdzielczego Banku Gospodarki Żywnościowej zostaje zlikwidowany, a
jego środki podlegają przekazaniu do Bankowego Funduszu Gwarancyjnego według
następujących zasad:
   1) środki, które w dniu wejścia w życie ustawy znajdowały się na rachunku
     BGŻ S.A. zostaną wraz z należnymi odsetkami przekazane do Bankowego
     Funduszu Gwarancyjnego z przeznaczeniem na wsparcie procesów łączenia się
     banków spółdzielczych oraz realizowane w tych bankach przedsięwzięcia
     inwestycyjne, o których mowa w art. 35 ust. 3,
   2) należności Funduszu Rozwoju Banków Spółdzielczych z tytułu pożyczek
     udzielonych bankom spółdzielczym niespłacone do dnia wejścia w życie
     ustawy zostają umorzone.
                                        
                                    Art. 33.
1. Nieprzekazane przez BGŻ S.A. obligacje restrukturyzacyjne serii D na rzecz
  banków, o których mowa w art. 39 ust. 2, ustawy o restrukturyzacji banków
  spółdzielczych i Banku Gospodarki Żywnościowej oraz o zmianie niektórych
  ustaw oraz obligacje przekazane na rzecz tych banków, które nie zostały
  wykorzystane, zgodnie z ich przeznaczeniem, na restrukturyzację
  wierzytelności zrzeszonych banków spółdzielczych podlegają, z zastrzeżeniem
  ust. 4, z dniem wejścia w życie ustawy umorzeniu. Wypłacone z budżetu państwa
  środki z tytułu wykupu umorzonych obligacji wraz z wypłaconymi odsetkami
  przeznacza się na udzielanie pomocy finansowej wspierającej procesy łączenia
  banków spółdzielczych oraz realizowane w tych bankach przedsięwzięcia
  inwestycyjne, o których mowa w art. 35 ust. 3.
2. Środki z tytułu wykupu obligacji wraz z odsetkami, o których mowa w ust. 1,
  podlegają przekazaniu do Bankowego Funduszu Gwarancyjnego, w terminie 3
  miesięcy do dnia wejścia w życie ustawy.
3. Przepis ust. 1 ma odpowiednie zastosowanie do otrzymanych przez BGŻ S.A.
  obligacji restrukturyzacyjnych serii D, w części stanowiącej równowartość
  nieprzekazanej w formie wkładów niepieniężnych na rzecz banków, wymienionych
  w ust. 1, części majątku BGŻ S.A.
4. W przypadku odstąpienia przez bank zrzeszający od restrukturyzacji
  wierzytelności banku spółdzielczego, przekazaniu podlegają do Bankowego
  Funduszu Gwarancyjnego również środki wypłacone z budżetu państwa z tytułu
  wykupu obligacji wraz z wypłaconymi odsetkami przeznaczonymi na
  restrukturyzację wierzytelności, od której prowadzenia bank zrzeszający
  odstąpił, a przekazane obligacje podlegają w tej części umorzeniu. Przepis
  ust. 1 i 2 stosuje się odpowiednio.
5. Umorzeniu nie podlegają obligacje przekazane na zwiększenie kapitału
  rezerwowego banków, o których mowa w ust. 1.
6. Minister właściwy do spraw finansów publicznych w terminie 30 dni od dnia
  wejścia w życie ustawy, w drodze rozporządzenia, określi warunki i tryb
  rozliczenia podlegających umorzeniu niewykorzystanych obligacji
  restrukturyzacyjnych serii D, podając:
   1) liczbę obligacji przekazanych do banków regionalnych i depozytu BGŻ S.A.
     oraz obligacji posiadanych przez BGŻ S.A., o których mowa w ust. 1, 3 i 4,
     na podstawie informacji uzyskanych od tych banków,
   2) kwoty środków podlegających przekazaniu do Bankowego Funduszu
     Gwarancyjnego z tytułu dokonanych przez budżet państwa wypłat rat
     kapitałowych i odsetek od obligacji określonych w pkt 1, od dnia emisji do
     dnia ich umorzenia.
   
                                    Art. 34.
Przekazane Bankowemu Funduszowi Gwarancyjnemu środki, o których mowa w art. 32
pkt 1 i art. 33 ust. 1, 3 i 4 stanowią źródło finansowania Bankowego Funduszu
Gwarancyjnego w rozumieniu art. 15 ustawy o Bankowym Funduszu Gwarancyjnym i są
gromadzone na funduszu restrukturyzacji banków spółdzielczych wyodrębnionym jako
fundusz własny.
                                    Art. 35.
1. Bankowy Fundusz Gwarancyjny w granicach środków i na cele określone w art.
  32 pkt 1 i art. 33 ust. 1, 3 i 4 może udzielać bankom spółdzielczym, w
  których nie występuje niebezpieczeństwo niewypłacalności, zwrotnej pomocy
  finansowej na warunkach korzystniejszych niż ogólnie stosowane dla banków
  spółdzielczych.
2. Pomoc finansowa, o której mowa w ust. 1, może być udzielona, jeżeli według
  Bankowego Funduszu Gwarancyjnego sytuacja banku pozwala na uznanie braku
  zagrożenia spłaty pożyczki, a ponadto bank ustanowi odpowiednie
  zabezpieczenia przewidziane w Kodeksie cywilnym lub w innych ustawach.
3. Pomoc finansowa, o której mowa w ust. 1, może być udzielona na finansowanie
  łączenia się banków spółdzielczych oraz realizację inwestycji tych banków, a
  w szczególności:
   a) unifikację programów i sprzętu informatycznego,
   b) ujednolicenie technologii bankowej,
   c) ujednolicenie procedur finansowo-księgowych,
   d) unifikację oferty produktów i usług bankowych,
   e) nabycie akcji banku zrzeszającego w okresie 3 lat od dnia wejścia w życie
     ustawy.
                                        
                                    Art. 36.
1. Formy, tryb oraz szczegółowe warunki udzielania pomocy, o której mowa w art.
  35 ust. 1, w tym zasady oprocentowania, pobierania prowizji i zabezpieczenia
  spłaty określa Rada Bankowego Funduszu Gwarancyjnego, z zastrzeżeniem ust. 2
  i 3.
2. Bank spółdzielczy w okresie korzystania z pomocy, o której mowa w art. 35
  ust. 3, nie wypłaca dywidendy, przeznaczając nadwyżki bilansowe na
  zwiększanie funduszy własnych.
3. Udzielając pomocy Bankowy Fundusz Gwarancyjny może zastrzec dla banku
  obowiązek przekazywania określonych przez Bankowy Fundusz Gwarancyjny
  informacji, oraz poddanie działalności banku kontroli w zakresie celowości
  wykorzystania udzielonej pożyczki
                                        
                                    Art. 37.
1. Pomoc finansowa z zachowaniem warunków określonych w art. 35 i 36 może być
  udzielona także bankom spółdzielczym, które dokonały połączenia z innymi
  bankami w okresie 3 lat przed dniem wejścia w życie ustawy.
2. Pomoc, o której mowa w ust. 1, może być udzielona do wysokości nie wyższej
  niż odpowiadająca kosztom działalności banku w związku z dokonanym
  połączeniem, w szczególności na cele określone w art. 35 ust. 3 lit. a-d.
                                        
                                    Art. 38.
1. Rada Ministrów dokona, w drodze rozporządzenia, w terminie 30 dni od dnia
  wejścia w życie ustawy, zmian w statucie Bankowego Funduszu Gwarancyjnego.
2. Minister właściwy do spraw instytucji finansowych, po zasięgnięciu opinii
  Komisji Nadzoru Bankowego, w drodze rozporządzenia, w terminie 30 dni od dnia
  wejścia w życie ustawy, dokona zmian szczególnych zasad rachunkowości
  Bankowego Funduszu Gwarancyjnego.
                                        
                                    Art. 39.
1. Bank zrzeszający posiadający fundusze własne w wysokości co najmniej
  równowartości 20.000.000 EURO w okresie do dnia 31 grudnia 2007 r. może
  emitować obligacje z terminem wykupu nie krótszym niż 5 lat, z których
  uzyskane środki za zgodą Komisji Nadzoru Bankowego mogą być zaliczone do jego
  funduszy uzupełniających.
2. Kwota środków zaliczana do funduszy uzupełniających banku z tytułu emisji
  obligacji, o których mowa w ust. 1, nie może być wyższa niż 50% funduszy
  podstawowych i w ciągu ostatnich 5 lat przed terminem wykupu tych obligacji
  będzie corocznie pomniejszana o 20% jej wartości początkowej.
3. Do środków zaliczanych do funduszy uzupełniających banku, o których mowa w
  ust. 2, mają zastosowanie przepisy art. 127 ust. 8 ustawy - Prawo bankowe.
4. Bank zrzeszający nie może nabywać obligacji, o których mowa w ust. 1, przed
  nadejściem terminu ich wykupu.
5. W razie upadłości lub likwidacji banku roszczenia obligatariuszy zaspokajane
  będą w ostatniej kolejności.
                                    Art. 40.
1. Skarb Państwa może udzielić poręczenia spełnienia przez bank zrzeszający
  świadczeń pieniężnych wynikających z wyemitowanych obligacji, o których mowa
  w art. 39 ust. 1, do wysokości 60% kwoty środków zaliczanej do funduszy
  uzupełniających.
2. Do poręczenia, o którym mowa w ust. 1, stosuje się odpowiednio art. 4, 6, 8,
  12, 15, 17 i 18 ustawy z dnia 8 maja 1997 r. o poręczeniach i gwarancjach
  udzielanych przez Skarb Państwa oraz niektóre osoby prawne (Dz.U. Nr 79, poz.
  484, Nr 80, poz. 511 oraz z 2000 r. Nr 48, poz. 550 i Nr 60, poz. 693).
                                        
                                    Art. 41.
Umowy zawarte przez banki spółdzielcze z bankami regionalnymi na podstawie
przepisów ustawy, o której mowa w art. 28 lub bankiem zrzeszającym, dotyczące
zrzeszania się tych banków, obowiązują do dnia zawarcia umowy, o której mowa w
art. 16 ust. 1, nie dłużej jednak niż przez 14 miesięcy od dnia wejścia w życie
ustawy, o ile postanowienia tych umów nie są sprzeczne z ustawą.
                                    Art. 42.
1. Minister właściwy do spraw Skarbu Państwa przekaże nieodpłatnie uprawnionym
  osobom 15% akcji BGŻ S.A. stanowiących własność Skarbu Państwa, w terminie 12
  miesięcy od dnia wejścia w życie ustawy.
2. Akcje nabyte nieodpłatnie przez osoby uprawnione, o których mowa w ust. 1,
  nie mogą być przedmiotem obrotu przed upływem 2 lat od dnia zbycia przez
  Skarb Państwa pierwszych akcji.
3. Minister właściwy do spraw Skarbu Państwa określi, w drodze rozporządzenia,
  szczegółowe zasady i tryb podziału akcji, o których mowa w ust. 1, pomiędzy
  uprawnione osoby. Ustalając zasady podziału akcji minister uwzględni w
  podziale staż pracy i zajmowane przez pracownika stanowisko.
                                    Art. 43.
Traci moc ustawa z dnia 24 czerwca 1994 r. o restrukturyzacji banków
spółdzielczych i Banku Gospodarki Żywnościowej oraz o zmianie niektórych ustaw
(Dz.U. Nr 80, poz. 369, z 1995 r. Nr 142, poz. 704, z 1996 r. Nr 106, poz. 496
oraz z 1997 r. Nr 121, poz. 770 i Nr 140, poz. 939), z wyjątkiem art. 33 i 39
ust. 1-5.
                                    Art. 44.
Ustawa wchodzi w życie po upływie 30 dni od dnia ogłoszenia.
