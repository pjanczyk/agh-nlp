



Dz.U. z 1994 r. Nr 79, poz. 363
                                USTAWA
                       z dnia 10 czerwca 1994 r.
                                    
            o zagospodarowaniu nieruchomości Skarbu Państwa
                przejętych od wojsk Federacji Rosyjskiej
                                    
                                    
                                Art. 1.
Ustawa określa szczególne zasady i tryb postępowania z nieruchomościami 
przejętymi od wojsk Federacji Rosyjskiej, zwanymi dalej "nieruchomościami".
                                Art. 2.
 1. Nieruchomości do czasu ich przekazania, w myśl ust. 2, pozostają we władaniu
   wojewody.
 2. Po ustaleniu sposobu zagospodarowania gruntów wraz z zabudowaniami 
   wojewoda przekaże, z zastrzeżeniem art. 3, lasy i grunty, przeznaczone do 
   zalesienia w miejscowych planach zagospodarowania przestrzennego, w 
   zarząd Państwowemu Gospodarstwu Leśnemu "Lasy Państwowe", w trybie 
   przepisów ustawy z dnia 28 września 1991 r. o lasach (Dz.U. Nr 101, poz. 
   444, z 1992 r. Nr 21, poz. 85 i Nr 54, poz. 254 oraz z 1994 r. Nr 1, poz. 3), 
   a nieruchomości rolne bądź przeznaczone w miejscowych planach zagospodarowania
   przestrzennego na cele rolnicze - do Zasobu Własności Rolnej
   Skarbu Państwa, w trybie przepisów ustawy z dnia 19 października 
   1991 r. o gospodarowaniu nieruchomościami rolnymi Skarbu Państwa oraz 
   o zmianie niektórych ustaw (Dz.U. Nr 107, poz. 464, z 1993 r. Nr 5, poz. 
   23 i Nr 6, poz. 29 oraz z 1994 r. Nr 1, poz. 3).
 3. Gospodarowanie innymi nieruchomościami niż nieruchomości, o których 
   mowa w ust. 2 i 4, podlega przepisom ustawy z dnia 29 kwietnia 1985 r. o 
   gospodarce gruntami i wywłaszczaniu nieruchomości (Dz.U. z 1991 r. Nr 
   30, poz. 127, Nr 103, poz. 446 i Nr 107, poz. 464, z 1992 r. Nr 91, poz. 
   455, z 1993 r. Nr 47, poz. 212 i Nr 131, poz. 629 oraz z 1994 r. Nr 27, 
   poz. 96 i Nr 31, poz. 118), ze zmianami wynikającymi z niniejszej ustawy.
 4. Wojewoda może przekazać nieruchomości gminie na jej wniosek. Przekazanie
   nieruchomości na własność gminom nastąpi na podstawie art. 5 ust. 
   4 ustawy z dnia 10 maja 1990 r. - Przepisy wprowadzające ustawę o samorządzie
   terytorialnym i ustawę o pracownikach samorządowych (Dz.U. 
   Nr 32, poz. 191, Nr 43, poz. 253 i Nr 92, poz. 541, z 1991 r. Nr 34, poz. 
   151, z 1992 r. Nr 6, poz. 20, z 1993 r. Nr 40, poz. 180 oraz z 1994 r. Nr 1, 
   poz. 3 i Nr 65, poz. 285).
 
                                Art. 3.
Wojewoda, na wniosek Ministra Obrony Narodowej, odda w zarząd nieruchomości
o szczególnym znaczeniu dla obronności państwa jednostkom organizacyjnym
podległym temu Ministrowi.
                                Art. 4.
Przy gospodarowaniu nieruchomościami uwzględnia się, w pierwszej kolejności,
potrzeby państwowych jednostek organizacyjnych nie posiadających osobowości
prawnej oraz osób uprawnionych, o których mowa w art. 16 ust. 1.
 
                                Art. 5.
 1. Dla nieruchomości sporządza się obowiązkowo miejscowy plan zagospodarowania
   przestrzennego.
 2. Na wniosek lub za zgodą wojewody rada gminy może przyjąć uproszczony 
   tryb sporządzania planu.
 3. Do uproszczonego trybu sporządzania planu stosuje się przepisy dotyczące 
   sporządzania miejscowych planów zagospodarowania przestrzennego, z zastrzeżeniem
   ust. 4.
 4. W trybie uproszczonym:
    1) projekt planu zarząd gminy uzgadnia z organami właściwymi dla 
      spraw rozstrzyganych w projekcie, które są zobowiązane do wniesienia 
      ewentualnych zastrzeżeń do projektu w terminie 14 dni; niewniesienie 
      zastrzeżeń w tym terminie oznacza uzgodnienie projektu,
    2) do opiniowania projektu planu stosuje się odpowiednio tryb określony 
      w pkt 1,
    3) po uzgodnieniu projektu planu zarząd gminy wykłada go do wglądu w 
      siedzibie gminy na okres 14 dni, 
    4) informację o terminie i miejscu wyłożenia projektu planu do wglądu 
      zamieszcza się w lokalnej prasie codziennej oraz podaje do wiadomości
      w sposób zwyczajowo przyjęty na 7 dni przed wyłożeniem projektu,
    5) zainteresowani mogą wnosić do zarządu gminy protesty i zarzuty do 
      projektu planu w okresie jego wyłożenia do wglądu.
    
                                Art. 6.
Koszty sporządzenia miejscowego planu zagospodarowania przestrzennego obciążają
budżet gminy, chyba że gmina, na wniosek wojewody, przyjmie uproszczony
tryb sporządzania planu. Wówczas koszty sporządzenia planu obciążają 
budżet wojewody, a budżet gminy w zakresie, w jakim plan sporządza się w 
celu wykonania zadań własnych gminy.
                                Art. 7.
 1. Przy wyłączaniu z produkcji gruntów rolnych lub leśnych wchodzących w 
   skład nieruchomości objętej miejscowym planem zagospodarowania przestrzennego
   nie stosuje się przepisów o ochronie gruntów rolnych i leśnych, 
   dotyczących sporządzania projektu programu rolniczego lub leśnego wykorzystania
   gruntu.
 2. Przy wyłączaniu z produkcji gruntów rolnych lub leśnych, o których mowa 
   w ust. 1, organ uprawniony do wyłączania może zwolnić z obowiązku uiszczania
   należności i opłat rocznych, a w odniesieniu do gruntów leśnych i 
   zadrzewionych - także od jednorazowego odszkodowania w razie przedwczesnego
   wyrębu drzewostanu.
 
                                Art. 8.
 1. Wojewoda może utworzyć środek specjalny, zgodnie z przepisami prawa 
   budżetowego, na dochody pochodzące ze sprzedaży nieruchomości, oddania
   nieruchomości w użytkowanie wieczyste, użytkowania, dzierżawy, najmu
   oraz zarządu. 
 2. Ze środka specjalnego, o którym mowa w ust. 1, finansuje się koszty związane
   z przejęciem, zabezpieczeniem i zagospodarowaniem nieruchomości, 
   a w szczególności koszty: sporządzania dokumentacji własnościowo-geodezyjnej
   i miejscowych planów zagospodarowania przestrzennego, wyceny 
   nieruchomości i organizacji ich sprzedaży, zbadania i likwidowania szkód 
   ekologicznych, sanitarno-epidemiologicznych, pożarowych oraz niewybuchów,
   a także ochrony obiektów.
 3. Wydatki środka specjalnego są dokonywane w ramach posiadanych środków
   finansowych, obejmujących bieżące dochody i pozostałości z okresów 
   poprzednich.
 
                                Art. 9.
Wykaz nieruchomości przeznaczonych do sprzedaży, użytkowania wieczystego, 
użytkowania, dzierżawy i najmu oraz ogłoszenie o przetargu wywiesza się na 
okres 14 dni w siedzibach rejonowego organu rządowej administracji ogólnej i 
urzędu gminy, właściwych ze względu na miejsce położenia nieruchomości. Informację
o wywieszeniu wykazu nieruchomości oraz o przetargu ogłasza się w 
prasie lokalnej i centralnej. 
                                Art. 10.
 1. Jeżeli sprzedaż, oddanie nieruchomości w użytkowanie wieczyste, użytkowanie,
   dzierżawę lub najem nie doszło do skutku w drodze przetargu, 
   umowa może być zawarta bez przeprowadzania kolejnego przetargu.
 2. Jeżeli sprzedaż lub oddanie w użytkowanie wieczyste nie doszło do skutku 
   w drodze przetargu, cena nieruchomości może być obniżona, a należność 
   można rozłożyć na równe raty roczne, płatne przez okres do 10 lat.
 3. W przypadku rozłożenia należności na raty, wierzytelności Skarbu Państwa 
   podlegają zabezpieczeniu hipotecznemu.
 
                                Art. 11.
Lokale mogą być wynajmowane lub dzierżawione niezależnie od ich stanu technicznego,
na warunkach określonych przez strony w umowie. Umowę zawiera
się na czas oznaczony.
                                Art. 12.
 1. Dzierżawcom lub najemcom nieruchomości bądź ich następcom prawnym 
   przysługuje pierwszeństwo jej nabycia po upływie terminu określonego w 
   umowie zawartej zgodnie z art. 11, pod warunkiem wywiązania się z obowiązków
   wynikających z tej umowy.
 2. Przy korzystaniu z pierwszeństwa w nabyciu, o którym mowa w ust. 1, cenę 
   nieruchomości określa się według jej wartości ustalonej na dzień zawarcia 
   umowy dzierżawy lub najmu, po jej waloryzacji na dzień nabycia, według 
   zasad obowiązujących przy zwrocie wywłaszczonych nieruchomości.
 
                                Art. 13.
Do czasu zawarcia umowy lub wydania decyzji o oddaniu w zarząd, nieruchomości
są zwolnione od podatku od nieruchomości.
                                Art. 14.
Państwowe jednostki organizacyjne, nie posiadające osobowości prawnej, są 
zwolnione z pierwszej opłaty z tytułu ustanowienia zarządu oraz na okres 5 lat 
z opłat i podatków ciążących na nieruchomości. 
                                Art. 15.
 1. Podmioty, które przez zagospodarowanie nieruchomości zgodnie z umową 
   przyczynią się znacznie do powstania nowych miejsc pracy albo poprawy 
   stanu środowiska lub rozwoju infrastruktury technicznej i socjalnej, mogą 
   być zwolnione, na okres 3 lat, od podatku od nieruchomości, podatku rolnego
   i podatku leśnego.
 2. Z tytułu realizacji inwestycji związanych z nieruchomością mogą być przyznane
   ulgi w podatkach: dochodowym od osób fizycznych oraz dochodowym
   od osób prawnych.
 3. Warunki zwolnienia oraz ulgi, o których mowa w ust. 1 i 2, określa się w 
   umowie, po porozumieniu z organem gminy lub właściwym organem skarbowym.
 4. Ust. 1-3 stosuje się również do nieruchomości przekazanych, na podstawie 
   niniejszej ustawy, do Zasobu Własności Rolnej Skarbu Państwa.
 5. Zwolnienia oraz ulgi, o których mowa w ust. 1, nie powodują ograniczeń w 
   przyznawaniu subwencji dla gmin.
 
                                Art. 16.
 1. Osoby uprawnione, na podstawie art. 81 ustawy z dnia 29 kwietnia 1985 r. 
   o gospodarce gruntami i wywłaszczaniu nieruchomości, do zaliczenia wartości
   mienia nieruchomego pozostawionego na terenach nie wchodzących 
   w skład obecnego obszaru Państwa, mogą nabywać wszelkie nieruchomości
   z zaliczeniem wartości pozostawionego za granicą mienia na poczet 
   opłat z tytułu użytkowania wieczystego lub ceny sprzedaży.
 2. Do nieruchomości przejętych zgodnie z art. 2 ust. 2 niniejszej ustawy do 
   Zasobu Własności Rolnej Skarbu Państwa nie stosuje się art. 17 ustawy z 
   dnia 29 grudnia 1993 r. o zmianie ustawy o gospodarowaniu nieruchomościami
   rolnymi Skarbu Państwa oraz o zmianie niektórych ustaw (Dz.U. z 
   1994 r. Nr 1, poz. 3).
 3. Zaliczenie wartości mienia nieruchomego, o którym mowa w ust. 1, może 
   nastąpić na rzecz kilku wnioskodawców jednocześnie, na ich wspólny 
   wniosek.
                                Art. 17.
 1. Rekompensatę, o której mowa w art. 7 ust. 1 ustawy z dnia 4 października 
   1991 r. o zmianie niektórych warunków przygotowania inwestycji budownictwa
   mieszkaniowego w latach 1991-1995 oraz o zmianie niektórych ustaw 
   (Dz.U. Nr 103, poz. 446), można zaliczyć na poczet ceny nabycia wszelkich
   nieruchomości. 
 2. Sprzedaż osobom, o których mowa w ust. 1, nieruchomości przeznaczonych
   do wykorzystania na cele mieszkaniowe następuje w trybie publicznego
   przetargu ograniczonego do tych osób.
 
                                Art. 18.
 1. Ministrowie: Ochrony Środowiska, Zasobów Naturalnych i Leśnictwa, Obrony
   Narodowej, Spraw Wewnętrznych oraz Zdrowia i Opieki Społecznej 
   zbadają nieruchomości pod względem zagrożenia ekologicznego, pożarowego
   i sanitarno-epidemiologicznego oraz niewybuchami, we współdziałaniu
   z wojewodami i gminami.
 2. Na podstawie dokumentacji sporządzonej w wyniku badań, o których mowa
   w ust. 1, oraz innych materiałów wojewoda określi zakres koniecznych 
   do wykonania robót zabezpieczających oraz prac rekultywacyjnych dostosowanych
   do sposobu zagospodarowania nieruchomości.
 3. Wojewoda może wyłączyć z zagospodarowania nieruchomości, na których 
   należy wykonać prace określone w ust. 2, przed dopuszczeniem do obrotu.
 4. W umowach: sprzedaży, oddania w użytkowanie wieczyste, użytkowanie, 
   dzierżawy, najmu nieruchomości oraz przy ustanawianiu zarządu nieruchomości
   - określa się obowiązki stron związane z wykonaniem prac zabezpieczających
   i rekultywacyjnych, o których mowa w ust. 2.
 
                                Art. 19.
Jeżeli po zawarciu umowy, o której mowa w art. 18 ust. 4, na terenach nieruchomości
zostaną ujawnione zagrożenia zdrowia i życia ludzi oraz stwarzające 
nadzwyczajne zagrożenie dla środowiska, powstałe w wyniku stacjonowania 
wojsk Federacji Rosyjskiej, likwidacja tych zagrożeń oraz szkód jest dokonywana
na koszt Skarbu Państwa.
                                Art. 20.
Wojewoda może wydać przepisy porządkowe w razie wystąpienia na nieruchomości
lub w jej otoczeniu zagrożeń dla życia, zdrowia, mienia lub środowiska.
                                Art. 21.
 1. W terminie 6 miesięcy od dnia wejścia w życie ustawy rada gminy może 
   zrzec się na rzecz Skarbu Państwa własności nieruchomości nabytej przed 
   dniem wejścia w życie ustawy, jeżeli do tego czasu nie nabyły do nich 
   praw osoby trzecie. Zrzeczenie następuje w formie oświadczenia złożonego
   wojewodzie.
 2. Zrzeczenie się własności części nieruchomości zgodnie z ust. 1 wymaga 
   zgody wojewody, jeżeli przez podział w zasadniczy sposób zostałyby naruszone
   jej funkcje jako całości.
 3. Nakłady poniesione przez gminę w okresie władania nieruchomością nie 
   podlegają zwrotowi.
 
                                Art. 22.
W terminie 6 miesięcy od dnia wejścia w życie ustawy właściwy organ ureguluje
stan prawny nieruchomości przekazanych z naruszeniem przepisów o właściwości
organów.
                                Art. 23.
Do nieruchomości przekazanych gminie na własność stosuje się odpowiednio 
przepisy niniejszej ustawy, z wyjątkiem art. 16.
                                Art. 24.
Ustawa wchodzi w życie po upływie 14 dni od dnia ogłoszenia.
                                    
                                    
