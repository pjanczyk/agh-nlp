



Dz.U. z 1994 r. Nr 123, poz. 600
                                USTAWA
                     z dnia 20 października 1994 r.
                                    
                  o specjalnych strefach ekonomicznych
                                    
                                    
                                    
                               Rozdział I
                            Przepisy ogólne
                                    
                                Art. 1.
Ustawa określa zasady i tryb ustanawiania specjalnych stref ekonomicznych na 
terytorium Rzeczypospolitej Polskiej, zarządzania takimi strefami oraz szczególne
zasady i warunki prowadzenia na ich terenie działalności gospodarczej.
                                Art. 2.
Specjalną strefą ekonomiczną, zwaną dalej "strefą", jest wyodrębniona zgodnie 
z przepisami ustawy, niezamieszkała część terytorium Rzeczypospolitej Polskiej,
na której terenie może być prowadzona działalność gospodarcza na zasadach
określonych ustawą.
                                Art. 3.
Strefa może być ustanowiona w celu przyspieszenia rozwoju gospodarczego 
części terytorium kraju, w szczególności przez:
    1) rozwój określonych dziedzin działalności gospodarczej,
    2) rozwój nowych rozwiązań technicznych i technologicznych oraz ich 
      wykorzystanie w gospodarce narodowej,
    3) rozwój eksportu,
    4) zwiększenie konkurencyjności wytwarzanych wyrobów i świadczonych 
      usług,
    5) zagospodarowanie istniejącego majątku przemysłowego i infrastruktury
      gospodarczej,
    6) tworzenie nowych miejsc pracy,
    7) zagospodarowanie nie wykorzystanych zasobów naturalnych z zachowaniem
      zasad równowagi ekologicznej.
    
                              Rozdział II
                           Ustanawianie stref
                                    
                                Art. 4.
 1. Rada Ministrów, na wniosek Ministra Przemysłu i Handlu, ustanawia strefę
   w drodze rozporządzenia.
 2. Minister Przemysłu i Handlu przedstawia wniosek, o którym mowa w ust. 
   1, po uzyskaniu opinii wojewody oraz zgody rady gminy (rad gmin) właściwej
   (właściwych) ze względu na położenie strefy.
 3. Minister Przemysłu i Handlu dołącza do wniosku, o którym mowa w ust. 1, 
   założenia planu rozwoju strefy określonego w art. 9, obejmujące w szczególności
   analizę przewidywanych skutków społecznych i ekonomicznych 
   ustanowienia strefy.
 4. Rozporządzenie w sprawie ustanowienia strefy określa:
    1) nazwę, teren i granice strefy,
    2) zakres przedmiotowy działalności gospodarczej, która może być prowadzona
      na terenie strefy albo dziedziny działalności gospodarczej, 
      której prowadzenie na terenie strefy jest wyłączone,
    3) zarządzającego strefą, zwanego dalej "zarządzającym",
    4) okres, na jaki ustanawia się strefę,
    5) zwolnienia i preferencje dla podmiotów prowadzących działalność gospodarczą
      na terenie strefy na zasadach określonych w art. 12.
 5. Minister Przemysłu i Handlu na wniosek właściwego wojewody, może zlecić
   mu przygotowanie wniosku, o którym mowa w ust. 1.
    
                                Art. 5.
 1. Strefa może być ustanowiona z zastrzeżeniem ust. 2 i 3, wyłącznie na gruntach
   stanowiących własność zarządzającego, Skarbu Państwa albo gminy 
   (gmin), związku komunalnego lub będących w użytkowaniu wieczystym zarządzającego.
 2. Strefa może być ustanowiona także, jeżeli nabycie przez zarządzającego 
   prawa do gruntów, o którym mowa w ust. 1, wynika z umowy zobowiązującej,
   która przewiduje ustanowienie strefy jako jedyny warunek nabycia.
 3. W przypadkach uzasadnionych ważnymi względami gospodarczymi, część 
   strefy może obejmować grunty stanowiące własność:
    1) Skarbu Państwa, których użytkownikiem wieczystym jest osoba inna 
      niż zarządzający - za zgodą użytkownika wieczystego,
    2) osób innych niż Skarb Państwa, gmina (związek komunalny) i zarządzający
      - za zgodą właściciela.
    
                              Rozdział III
         Zarządzanie strefą, zwolnienia podatkowe i preferencje
                                    
                                Art. 6.
Zarządzającym może być wyłącznie spółka akcyjna lub spółka z ograniczoną 
odpowiedzialnością, w stosunku do której Skarb Państwa posiada większość 
głosów, które mogą być oddane na walnym zgromadzeniu lub zgromadzeniu 
wspólników oraz jest uprawniony do powoływania i odwoływania większości 
członków jej zarządu i rady nadzorczej.
                                Art. 7.
 1. Minister Przemysłu i Handlu reprezentuje Skarb Państwa w zakresie jego 
   praw i obowiązków jako akcjonariusza (wspólnika) spółki będącej zarządzającym
   oraz spółki tworzonej przez Skarb Państwa, lub z udziałem Skarbu
   Państwa, w celu ustanowienia jej zarządzającym.
 2. Minister Przemysłu i Handlu, jako organ reprezentujący Skarb Państwa 
   zapewnia udział osoby wyznaczonej przez wojewodę oraz osoby wyznaczonej
   przez radę gminy (jeżeli osoba taka została wyznaczona) właściwych
   ze względu na położenie strefy, w radzie nadzorczej spółki będącej 
   zarządzającym strefą. Do składu rady nadzorczej spółki będącej zarządzającym
   może zostać powołana osoba wskazana przez podmioty prowadzące 
   działalność gospodarczą na terenie strefy. Do składu rady nadzorczej spółki
   będącej zarządzającym nie może być powołana osoba, która jest członkiem
   władz lub pracownikiem podmiotu prowadzącego działalność gospodarczą
   na terenie strefy lub pozostaje w związku gospodarczym z takim 
   podmiotem.
 
                                Art. 8.
 1. Do zadań zarządzającego należy prowadzenie - zgodnie z planem rozwoju 
   strefy określonym w art. 9, regulaminem strefy, o którym mowa w art. 10 
   oraz przepisami prawa - działań zmierzających do rozwoju działalności 
   gospodarczej prowadzonej na terenie strefy, a w szczególności:
    1) umożliwianie, na podstawie umowy, podmiotom gospodarczym prowadzącym
      działalność na terenie strefy używania i korzystania ze 
      składników mienia położonych na obszarze strefy, których zarządzający
      jest właścicielem lub posiadaczem zależnym,
    2) gospodarowanie w sposób ułatwiający prowadzenie działalności gospodarczej
      na terenie strefy urządzeniami infrastruktury gospodarczej i 
      technicznej oraz innymi składnikami mienia, których zarządzający jest 
      właścicielem lub posiadaczem zależnym,
    3) świadczenie, na podstawie umowy, podmiotom gospodarczym prowadzącym
      działalność na obszarze strefy usług oraz tworzenie warunków 
      do świadczenia usług przez osoby trzecie,
    4) prowadzenie działań promujących podejmowanie działalności gospodarczej
      w strefie.
 2. Zarządzający może zbywać przysługujące mu prawo własności nieruchomości
   i użytkowania wieczystego gruntów położonych na terenie strefy, jeżeli
   jest to zgodne z planem rozwoju strefy, o którym mowa w art. 9. Zarządzającemu
   służy prawo pierwokupu w zakresie prawa własności i użytkowania
   wieczystego położonych na obszarze strefy nieruchomości.
 3. Zarządzający może zlecać osobom trzecim wykonanie niektórych zadań, o 
   których mowa w ust. 1. Zlecenie wykonania powinno odbywać się przede 
   wszystkim w drodze przetargu.
 
                                Art. 9.
 1. Minister Przemysłu i Handlu, w drodze rozporządzenia, ustala plan rozwoju
   strefy.
 2. Plan rozwoju strefy określa w szczególności cele ustanowienia strefy oraz 
   działania, środki techniczne i organizacyjne służące osiągnięciu tych celów, 
   obowiązki zarządzającego dotyczące działań zmierzających do osiągnięcia 
   celów ustanowienia strefy i terminy wykonania tych obowiązków.
 3. Plan rozwoju strefy uwzględnia postanowienia właściwych planów zagospodarowania
   przestrzennego i powinien być zgodny z założeniami, o których
   mowa w art. 4 ust. 3.
 
                                Art. 10.
 1. Sposób wykonywania zarządu strefą przez zarządzającego określa regulamin
   strefy.
 2. Regulamin strefy wydaje zarządzający. Wydanie oraz zmiana regulaminu 
   strefy wymaga zatwierdzenia przez Ministra Przemysłu i Handlu.
 3. Zarządzający doręcza regulamin strefy podmiotom gospodarczym prowadzącym
   działalność na terenie strefy przy zawarciu umów, o których mowa 
   w art. 8 ust. 1 pkt 1 i 3, a także podaje regulamin do wiadomości publicznej.
 
                                Art. 11.
 1. Podmioty gospodarcze prowadzące działalność na terenie strefy mogą powołać
   radę strefy.
 2. Rada strefy może przedstawiać opinie i wnioski w sprawach dotyczących 
   prowadzenia działalności na terenie strefy i jej rozwoju.
 3. Organizację i tryb działania rady strefy określa opracowany i uchwalony 
   przez radę regulamin.
 
                                Art. 12.
 1. Dochody uzyskane z działalności gospodarczej prowadzonej na terenie 
   strefy na podstawie zezwolenia, o którym mowa w art. 16 ust. 1, przez 
   osoby prawne oraz osoby fizyczne prowadzące działalność gospodarczą 
   mogą być, w drodze rozporządzenia Rady Ministrów, całkowicie zwolnione 
   odpowiednio od podatku dochodowego od osób prawnych i podatku dochodowego
   od osób fizycznych w okresie równym połowie okresu na jaki 
   ustanowiona została strefa.
 2. Dochody, o których mowa w ust. 1, uzyskane w latach podatkowych następujących
   po roku podatkowym, w którym zgodnie z ust. 1 wygasło całkowite
   zwolnienie od podatku dochodowego, mogą być, w drodze rozporządzenia
   Rady Ministrów, zwolnione od podatku dochodowego w pozostałym
   okresie, na jaki ustanowiona została strefa, w części nie przekraczającej
   50% takich dochodów.
 3. Wydatki inwestycyjne nie dotyczące nabycia środków trwałych, związane 
   bezpośrednio z działalnością gospodarczą prowadzoną na terenie strefy na 
   podstawie zezwolenia, o którym mowa w art. 16 ust. 1, ponoszone przez 
   podmioty gospodarcze, które nie mają prawa do zwolnienia od podatku 
   dochodowego, o którym mowa w ust. 1 lub 2, mogą być zaliczane w pełnej 
   wysokości do kosztów uzyskania przychodów w roku podatkowym, w którym
   zostały poniesione.
 4. Stawki amortyzacji środków trwałych służących do prowadzenia działalności
   gospodarczej na terenie strefy na podstawie zezwolenia, o którym mowa 
   w art. 16 ust. 1, mogą być podwyższane przez podmioty gospodarcze, które
   nie mają prawa do zwolnienia od podatku dochodowego, o którym 
   mowa w ust. 1 lub 2.
 5. Rada Ministrów w rozporządzeniu, o którym mowa w art. 4 ust. 1, ustala:
    1) przedmiot działalności gospodarczej, której prowadzenie uprawnia do 
      zwolnień od podatku dochodowego, o których mowa w ust. 1 i 2, wysokość
      tych zwolnień, czas ich obowiązywania oraz warunki, od których
      spełnienia przez podmiot gospodarczy uzależnione jest prawo do 
      tych zwolnień,
    2) przedmiot działalności gospodarczej, której prowadzenie uprawnia do 
      preferencji w zakresie podatku dochodowego, o których mowa w ust. 
      3 i 4, czas ich obowiązywania oraz wysokość współczynników mających 
      zastosowanie do podwyższenia stawek amortyzacji, o którym mowa w 
      ust. 4, a także może ustalić warunki, od których spełnienia przez 
      podmiot gospodarczy uzależnione jest prawo do tych preferencji.
 6. Warunki, o których mowa w ust. 5 pkt 1 i 2, mogą dotyczyć w szczególności:
    1) zatrudnienia przy prowadzeniu działalności gospodarczej na terenie 
      strefy określonej minimalnej liczby pracowników i utrzymania co najmniej
      takiego poziomu zatrudnienia przez określony czas,
    2) dokonania przez podmiot gospodarczy trwałej inwestycji o charakterze 
      produkcyjnym na terenie strefy o wartości przewyższającej określoną 
      kwotę,
    3) osiągnięcia przez podmiot gospodarczy określonej minimalnej wielkości
      przychodów ze sprzedaży wyrobów wytworzonych lub usług świadczonych
      na terenie strefy i utrzymania co najmniej takiej wielkości 
      przez określony czas,
    4) osiągnięcia przez podmiot gospodarczy określonej minimalnej wielkości
      przychodów z eksportu wyrobów wytworzonych na terenie strefy 
      lub usług świadczonych na eksport i utrzymania co najmniej takiej 
      wielkości przez określony czas.
 7. Przedmiot działalności gospodarczej, której prowadzenie uprawnia do zwolnień
   od podatku, o których mowa w ust. 1 i 2, lub preferencji podatkowych,
   o których mowa w ust. 3 i 4 nie może obejmować wydobywania kopalin.
 
                                Art. 13.
Zwolnienia i preferencje ustalone przez Radę Ministrów na zasadach określonych
w art. 12 nie mogą być pogorszone, z zastrzeżeniem art. 19, w okresie, 
na który ustanowiono strefę.
                                    
                                Art. 14.
Podmioty gospodarcze uprawnione do zwolnienia od podatku, o którym mowa 
w art. 12 ust. 1 lub 2, albo do preferencji podatkowych, o których mowa w art. 
12 ust. 3 i 4 składają deklaracje o wysokości dochodu osiągniętego od początku
roku oraz zeznania o wysokości dochodu w roku podatkowym określone 
przepisami o podatku dochodowym od osób prawnych lub o podatku dochodowym
od osób fizycznych wykazujące oddzielnie, według odrębnie ustalonego 
wzoru, wysokość dochodu uzyskanego z działalności gospodarczej prowadzonej 
na terenie strefy.
                                Art. 15.
 1. Na wniosek zarządzającego kierownik rejonowego urzędu rządowej administracji
   ogólnej właściwego ze względu na położenie strefy może, za zgodą
   wojewody, powierzyć zarządzającemu prowadzenie, w tym wydawanie 
   decyzji administracyjnych w pierwszej instancji, następujących spraw z zakresu
   prawa budowlanego dotyczących terenu strefy: wydawanie decyzji o 
   pozwoleniu na budowę, przenoszenie pozwolenia na budowę na inną osobę
   , orzekanie o utracie ważności pozwolenia na budowę, przyjmowanie 
   zawiadomień o zakończeniu budowy, wydawanie pozwoleń na użytkowanie 
   obiektu budowlanego, udzielanie pozwolenia na zmianę sposobu użytkowania
   obiektu budowlanego lub jego części, nakazanie przeprowadzenia 
   kontroli obiektu budowlanego i żądanie przedstawienia ekspertyzy stanu 
   technicznego obiektu budowlanego.
 2. Na wniosek zarządzającego rada gminy właściwej ze względu na położenie 
   strefy może upoważnić zarządzającego do wydawania decyzji w sprawach 
   ustalenia warunków zabudowy i zagospodarowania terenu dotyczących terenów
   położonych w strefie.
 
                              Rozdział IV
          Zezwolenie na prowadzenie działalności gospodarczej
                           na terenie strefy
                                    
                                Art. 16.
 1. Prowadzenie działalności gospodarczej na terenie strefy, z zastrzeżeniem 
   ust. 2, wymaga zezwolenia, zwanego dalej "zezwoleniem".
 2. Rozporządzenie, o którym mowa w art. 4 ust. 1, może określać przedmiot 
   lub zakres działalności gospodarczej, której prowadzenie na terenie strefy 
   nie wymaga zezwolenia.
 3. Jeżeli podjęcie działalności gospodarczej, z mocy odrębnych przepisów, 
   wymaga koncesji lub innego zezwolenia, zezwolenia, o którym mowa w 
   ust. 1, udziela się po uzyskaniu przez podmiot gospodarczy koncesji lub 
   innego zezwolenia.
 4. Minister Przemysłu i Handlu udziela, cofa i zmienia zezwolenie. Cofnięcie 
   i zmiana zezwolenia następuje na warunkach określonych w art. 19.
 5. Do postępowania w sprawie udzielania, cofania i zmiany zezwolenia stosuje
   się odpowiednio przepisy dotyczące koncesjonowania działalności gospodarczej,
   ze zmianami wynikającymi z niniejszej ustawy.
 6. Minister Przemysłu i Handlu zasięga opinii zarządzającego przed wydaniem
   decyzji w sprawie udzielenia, odmowy udzielenia, cofnięcia lub 
   zmiany zezwolenia.
 7. Zezwolenie może być udzielone, jeżeli:
    1) przedmiot działalności gospodarczej, która ma być prowadzona na terenie
      strefy przez podmiot gospodarczy ubiegający się o zezwolenie, 
      jest zgodny z przedmiotem działalności gospodarczej, która może być 
      prowadzona na terenie strefy, określonym w rozporządzeniu w sprawie
      ustanowienia strefy,
    2) na terenie strefy istnieją warunki do prowadzenia działalności, którą 
      zamierza podjąć podmiot gospodarczy ubiegający się o zezwolenie, w 
      szczególności zakres zamierzonej działalności jest zgodny z planem 
      rozwoju strefy, o którym mowa w art. 9, i zarządzający strefą dysponuje
      wolnymi terenami, obiektami lub pomieszczeniami, które są niezbędne
      do prowadzenia działalności przez podmiot ubiegający się o 
      zezwolenie,
    3) podjęcie działalności na terenie strefy jest uzasadnione stopniem przyczynienia
      się zamierzonej działalności do osiągnięcia celów określonych
      w planie rozwoju strefy, o którym mowa w art. 9.
 8. Zezwolenie określa przedmiot oraz warunki działalności gospodarczej, która
   ma być prowadzona przez podmiot gospodarczy na terenie strefy i termin,
   w ciągu którego podmiot gospodarczy jest zobowiązany do rozpoczęcia
   na terenie strefy działalności określonej w zezwoleniu.
 9. Zezwolenia udziela się na czas oznaczony.
10. Zezwolenie stanowi podstawę do korzystania przez podmiot gospodarczy 
   ze zwolnień od podatku lub preferencji podatkowych określonych w przepisach
   wydanych na podstawie art. 12 ust. 5.
 
                                Art. 17.
 1. Ustalenie podmiotów gospodarczych, które uzyskają zezwolenie, następuje 
   w drodze przetargu lub rokowań podjętych na podstawie publicznego zaproszenia.
   Sposób przeprowadzenia, zasady i warunki przetargu lub rokowań,
   a także kryteria oceny zamierzeń co do przedsięwzięć gospodarczych, 
   które mają być podjęte przez podmioty gospodarcze na terenie strefy, 
   ustala Minister Przemysłu i Handlu w drodze zarządzenia odrębnie w odniesieniu
   do każdej strefy. Warunki i kryteria oceny uwzględniają w szczególności
   stopień w jakim wielkość, przedmiot i charakter ekonomiczny 
   planowanych przez podmiot gospodarczy przedsięwzięć gospodarczych na 
   terenie strefy i warunków ich realizacji przyczyni się do osiągnięcia celów 
   ustanowienia strefy określonych w planie rozwoju strefy.
 2. W przypadku uzasadnionym ważnym interesem gospodarki lub charakterem
   działalności gospodarczej na terenie strefy, Minister Przemysłu i Handlu
   może odstąpić od przeprowadzenia przetargu i rokowań. W przypadku
   odstąpienia od przeprowadzenia przetargu i rokowań nie stosuje się 
   przepisu art. 20 ust. 1 w części dotyczącej powierzenia zarządzającemu 
   udzielania zezwoleń.
 3. Do przystąpienia do przetargu lub rokowań, o których mowa w ust. 1, nie 
   jest wymagane uprzednie uzyskanie koncesji lub innego zezwolenia, o którym
   mowa w art. 16 ust. 3. Podmiot gospodarczy przystępujący do przetargu
   lub rokowań przedstawia promesę koncesji lub zezwolenia.
 
                                Art. 18.
Minister Przemysłu i Handlu wykonuje kontrolę działalności gospodarczej 
podmiotu, który uzyskał zezwolenie, w zakresie i na zasadach określonych w 
przepisach o koncesjonowaniu działalności gospodarczej. Ustawa nie narusza 
określonych przepisami uprawnień właściwych organów państwa do kontroli 
działalności podmiotów gospodarczych.
                                Art. 19.
 1. Zezwolenie wygasa jeżeli podmiot gospodarczy, w terminie określonym w 
   zezwoleniu, nie podjął na terenie strefy działalności gospodarczej określonej
   w zezwoleniu.
 2. Zezwolenie może być cofnięte albo jego zakres lub przedmiot działalności 
   określony w zezwoleniu może zostać ograniczony, jeżeli podmiot gospodarczy:
    1) zaprzestał prowadzenia działalności gospodarczej na obszarze strefy 
      lub
    2) naruszył przepisy prawa dewizowego, przepisy prawa celnego albo 
      przepisy dotyczące zobowiązań podatkowych, lub
    3) utracił, na skutek cofnięcia albo zmiany, koncesję lub inne zezwolenie 
      wymagane z mocy odrębnych przepisów do podjęcia działalności gospodarczej,
      która jest prowadzona na terenie strefy, lub
    4) rażąco uchybił warunkom określonym w zezwoleniu, lub
    5) nie usunął uchybień stwierdzonych w toku kontroli, o której mowa w 
      art. 18, w terminie wyznaczonym w wezwaniu Ministra Przemysłu i 
      Handlu do ich usunięcia.
 3. W razie cofnięcia zezwolenia podmiot gospodarczy traci prawo do zwolnień
   i preferencji, o których mowa w art. 12 ust. 1-4 i jest zobowiązany do 
   zapłaty odpowiednio, podatku dochodowego od osób prawnych lub podatku
   dochodowego od osób fizycznych objętego takimi zwolnieniami i preferencjami
   za okres od powstania okoliczności będącej podstawą cofnięcia 
   zezwolenia.
 
                                Art. 20.
 1. Minister Przemysłu i Handlu może, w drodze zarządzenia, powierzyć zarządzającemu
   udzielanie, w jego imieniu, zezwoleń na prowadzenie działalności
   gospodarczej na terenie strefy oraz wykonywanie bieżącej kontroli 
   działalności podmiotów gospodarczych, a także ustalić zakres tej kontroli.
 2. W przypadku powierzenia zarządzającemu wykonania bieżącej kontroli, o 
   której mowa w ust. 1, jest on upoważniony do dokonywania czynności 
   kontrolnych przewidzianych dla organu koncesyjnego w przepisach o koncesjonowaniu
   działalności gospodarczej w zakresie ustalonym w zarządzeniu,
   o którym mowa w ust. 1.
 3. Zarządzający niezwłocznie zawiadamia Ministra Przemysłu i Handlu o powstaniu
   okoliczności, o których mowa w art. 19 ust. 2, i może występować 
   do Ministra Przemysłu i Handlu z wnioskiem o cofnięcie zezwolenia, 
   ograniczenie jego zakresu lub przedmiotu działalności określonego w zezwoleniu.
 
                               Rozdział V
                   Zmiany w przepisach obowiązujących
                     Przepisy przejściowe i końcowe
                                    
                                Art. 21.
W ustawie z dnia 24 marca 1920 r. o nabywaniu nieruchomości przez cudzoziemców
(Dz.U. z 1933 r. Nr 24, poz. 202, z 1988 r. Nr 41, poz. 325 i z 1990 r. 
Nr 79, poz. 466) dodaje się art. 3a w brzmieniu:
   "Art. 3a. Decyzję w sprawie zezwolenia na nabycie nieruchomości położonej
na terenie specjalnej strefy ekonomicznej ustanowionej
na podstawie odrębnych przepisów, wydaje się w terminie
miesiąca od dnia złożenia wniosku przez stronę.".
                                    
                                Art. 22.
W ustawie z dnia 20 maja 1971 r. Kodeks wykroczeń (Dz.U. Nr 12, poz. 114, z 
1981 r. Nr 24, poz. 124, z 1982 r. Nr 16, poz. 125, z 1983 r. Nr 6, poz. 35, Nr 
44, poz. 203, z 1984 r. Nr 54, poz. 275, z 1985 r. Nr 14, poz. 60, Nr 23, poz. 
100, z 1986 r. Nr 39, poz. 193, z 1988 r. Nr 20, poz. 135, Nr 41, poz. 324, z 
1990 r. Nr 51, poz. 297, Nr 72, poz. 422, Nr 86, poz. 504, z 1991 r. Nr 75, poz. 
332, Nr 91, poz. 408, z 1992 r. Nr 24, poz. 101) po art. 60{1} dodaje się art. 60{2} 
w brzmieniu:
"Art. 60{2}. Kto prowadzi działalność gospodarczą na terenie specjalnej
strefy ekonomicznej bez wymaganego zezwolenia, podlega
karze ograniczenia wolności albo grzywny.".
                                Art. 23.
W ustawie z dnia 12 stycznia 1991 r. o podatkach i opłatach lokalnych (Dz.U. 
Nr 9, poz. 31, Nr 101, poz. 444, z 1992 r. Nr 21, poz. 86, Nr 94, poz. 467 i z 
1993 r. Nr 121, poz. 540) w art. 7 w ust. 1 dodaje się pkt 12 w brzmieniu:
      "12) grunty, budowle i budynki położone na terenie specjalnej strefy 
         ekonomicznej, których właścicielem lub użytkownikiem wieczystym 
         jest zarządzający strefą lub które służą do prowadzenia, na podstawie
         zezwolenia, działalności gospodarczej na terenie strefy.".
                                    
                                Art. 24.
 1. Z dniem wejścia w życie rozporządzenia, o którym mowa w art. 4 ust. 1, 
   Minister Przemysłu i Handlu przejmuje czynności i uprawnienia w stosunku
   do spółki ustanowionej zarządzającym, wykonywane przed tym dniem 
   w imieniu Skarbu Państwa przez inny organ administracji państwowej, z 
   tym że o udostępnieniu akcji lub udziałów należących do Skarbu Państwa 
   takiej spółki powstałej z przekształcenia przedsiębiorstwa państwowego na 
   podstawie ustawy z dnia 13 lipca 1990 r. o prywatyzacji przedsiębiorstw 
   państwowych (Dz.U. Nr 51, poz. 298, Nr 85, poz. 498 i z 1991 r. Nr 60, 
   poz. 253, Nr 111, poz. 480) postanawia Minister Przekształceń Własnościowych
   na wniosek Ministra Przemysłu i Handlu.
 2. Do powstałej na podstawie ustawy o prywatyzacji przedsiębiorstw państwowych
   spółki będącej zarządzającym, nie stosuje się art. 17, art. 19 ust. 1 
   zdanie drugie, art. 23 ust. 1-3, art. 24, 28 i 29 ustawy o prywatyzacji 
   przedsiębiorstw państwowych.
 3. Organ administracji rządowej właściwy w sprawach gospodarki gruntami w 
   odniesieniu do gruntów stanowiących własność Skarbu Państwa lub zarząd 
   gminy w odniesieniu do gruntów stanowiących własność gminy może 
   wnieść do spółki będącej zarządzającym prawo własności gruntów, których 
   użytkownikiem wieczystym jest ta spółka lub gruntów, które pozostawały w 
   użytkowaniu wieczystym przedsiębiorstwa państwowego likwidowanego w 
   celu wniesienia przedsiębiorstwa lub zorganizowanej części mienia przedsiębiorstwa
   do spółki. Wniesienie prawa własności gruntów, które pozostawały
   w użytkowaniu wieczystym likwidowanego przedsiębiorstwa państwowego
   następuje w porozumieniu z organem założycielskim przedsiębiorstwa.
   W przypadkach określonych w niniejszym ustępie prawo użytkowania
   wieczystego wygasa z chwilą wniesienia prawa własności gruntu do 
   spółki będącej zarządzającym. Minister Przemysłu i Handlu reprezentuje 
   Skarb Państwa w spółce będącej zarządzającym w zakresie praw z akcji 
   (udziałów) objętych przez Skarb Państwa w zamian za prawo własności 
   gruntu wniesione w sposób określony w niniejszym ustępie.
 
                                Art. 25.
 1. Zarządzający jest zwolniony od opłaty skarbowej oraz opłat sądowych z tytułu
   nabycia lub zbycia praw do nieruchomości położonych na terenie 
   strefy.
 2. Rada Ministrów w rozporządzeniu, o którym mowa w art. 4 ust. 1, może 
   zwolnić od podatku dochodowego od osób prawnych dochody zarządzającego
   w części wydatkowanej w roku podatkowym lub roku po nim następującym
   na cele rozwoju strefy, w tym na nabycie przez zarządzającego 
   nieruchomości lub innych rzeczy służących do prowadzenia działalności 
   gospodarczej na terenie strefy oraz modernizację i rozbudowę infrastruktury
   gospodarczej i technicznej na terenie strefy.
 
                                Art. 26.
Rada Ministrów przedstawia Sejmowi informację o realizacji ustawy wraz ze 
sprawozdaniem z wykonania budżetu.
                                    
                                Art. 27.
Ustawa  wchodzi w życie po upływie  30  dni  od dnia ogłoszenia, z tym że 
art. 15 wchodzi w życie z dniem 1 stycznia 1995 r.
                                    
