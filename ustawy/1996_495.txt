



                                    
Dz.U. z 1996 r. Nr 106, poz. 495
                                    
                                    
                                    
                                    
                                USTAWA
                       z dnia 8 sierpnia 1996 r.
                                    
               o Rządowym Centrum Studiów Strategicznych
                                    
                                    
                                Art. 1.
Rządowe Centrum Studiów Strategicznych, zwane dalej "Centrum", jest państwową
jednostką organizacyjną, prowadzącą prace służące Radzie Ministrów i 
Prezesowi Rady Ministrów do programowania strategicznego, prognozowania 
rozwoju gospodarczego i społecznego oraz zagospodarowania przestrzennego 
kraju.
                                    
                                Art. 2.
Do zadań Centrum należy w szczególności:
    1) przygotowywanie i przedstawianie Radzie Ministrów:
       a) prognoz i długookresowych, strategicznych programów rozwoju 
         gospodarczego i społecznego,
       b) koncepcji i programów polityki zagospodarowania przestrzennego 
         kraju oraz programów polityki regionalnej,
       c) ocen międzynarodowych uwarunkowań sytuacji kraju oraz długofalowych
         koncepcji polityki zagranicznej,
       d) ocen funkcjonalności struktur państwa oraz propozycji ich przekształceń,
    2) analizowanie zgodności treści i przebiegu realizacji programów krótkookresowych
      oraz średniookresowych ze strategicznymi programami 
      długookresowymi i informowanie Rady Ministrów o stwierdzonych 
      niezgodnościach,
    3) analizowanie stanu gospodarki z punktu widzenia realizacji programów
      strategicznych oraz regionalnych i informowanie Rady Ministrów 
      o stwierdzonych zagrożeniach,
    4) przygotowywanie innych analiz, prognoz i programów zleconych przez 
      Radę Ministrów i Prezesa Rady Ministrów,
    5) wykonywanie zadań z zakresu obronności i bezpieczeństwa państwa, 
      stosownie do kompetencji ustalonych w odrębnych przepisach.
                                    
                                Art. 3.
Centrum współdziała z Polską Akademią Nauk, instytucjami naukowymi i 
szkołami wyższymi.
                                    
                                Art. 4.
 1. Centrum kieruje Prezes.
 2. Do powoływania i odwoływania Prezesa Centrum stosuje się przepisy 
   ustawy konstytucyjnej z dnia 17 października 1992 r. o wzajemnych stosunkach
   między władzą ustawodawczą i wykonawczą Rzeczypospolitej Polskiej
   oraz o samorządzie terytorialnym (Dz.U. Nr 84, poz. 426, z 1995 r. 
   Nr 38, poz. 184 i Nr 150, poz. 729 oraz z 1996 r. Nr 106, poz. 488). Prezes 
   Centrum wchodzi w skład Rady Ministrów.
 
                                Art. 5.
 1. Centrum prowadzi gospodarkę finansową na zasadach określonych w prawie
   budżetowym dla jednostek budżetowych.
 2. Prezes Centrum dysponuje środkami budżetu państwa na finansowanie 
   prac niezbędnych z punktu widzenia zadań Centrum.
                                    
                                Art. 6.
 1. Do pracowników Centrum stosuje się odpowiednio przepisy o służbie cywilnej
   oraz o pracownikach urzędów państwowych, z wyłączeniem przepisów
   dotyczących aplikacji administracyjnej.
 2. Prezes Rady Ministrów określa, w drodze rozporządzenia, zasady wynagradzania
   oraz wymagania kwalifikacyjne pracowników Centrum.
                                    
                                Art. 7.
Prezes Rady Ministrów, w drodze rozporządzenia, nadaje Centrum statut, w 
którym określa jego wewnętrzną organizację.
                                    
                                Art. 8.
Ustawa wchodzi w życie w terminie i na zasadach określonych w ustawie - 
Przepisy wprowadzające ustawy reformujące funkcjonowanie gospodarki i administracji
publicznej.
                                    
                                    
                              
