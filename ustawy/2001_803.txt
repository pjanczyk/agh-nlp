



Dz.U. z 2001 r. Nr 76, poz. 803
                                                                                
                                                                                
                                                                                
                                                                                
                                                                                
                                                                                
                                     USTAWA
                           z dnia 26 kwietnia 2001 r.
                                        
     o dopłatach do oprocentowania kredytów udzielanych na remonty budynków
                                  mieszkalnych
                                     Art. 1.
1. Ustawa określa zasady dofinansowywania ze środków budżetu państwa
  oprocentowania kredytów udzielanych przez banki na remonty budynków
  mieszkalnych, zwanego dalej "dopłatami".
2. Dopłaty są stosowane do oprocentowania kredytów udzielanych na zasadach
  określonych w ustawie, zwanych dalej "kredytami".
                                     Art. 2.
Kredyty mogą być udzielane następującym podmiotom, zwanym dalej "kredytobiorcami":

   1) wspólnotom mieszkaniowym,
   2) gminom,
   3) spółdzielniom mieszkaniowym,
   4) osobom fizycznym i prawnym, będącym właścicielami lub zarządcami budynków
     mieszkalnych, w których liczba lokali mieszkalnych zajmowanych przez
     najemców jest większa niż liczba pozostałych lokali mieszkalnych,
   5) osobom fizycznym będącym właścicielami domów jednorodzinnych,
     zasiedlonych w przeszłości na podstawie decyzji administracyjnych o
     przydziale.
                                        
                                     Art. 3.
1. Kredyty są udzielane na remonty budynków mieszkalnych, w których łączna
  powierzchnia użytkowa lokali mieszkalnych jest większa niż łączna
  powierzchnia lokali użytkowych.
2. W odniesieniu do budynków, w których część lokali zajmowana jest przez
  najemców, kredyt może zostać udzielony, jeżeli kredytobiorca, składając
  wniosek o udzielenie kredytu, wykaże, że kredyt w części odpowiadającej
  stosunkowi powierzchni lokali zajmowanych przez najemców do powierzchni
  wszystkich lokali w budynku będzie mógł zostać spłacony z wpływów z czynszów
  za wynajmowane lokale.
3. Kredytobiorca zamierzający dokonać remontu budynku niewpisanego do rejestru
  zabytków bądź ewidencji zabytków jest obowiązany przedłożyć bankowi
  dokumentację techniczną pozwalającą na stwierdzenie, że jeżeli
  przedsięwzięcie, na sfinansowanie którego udzielony ma zostać kredyt,
  obejmuje remont przegród budynku, instalacji centralnego ogrzewania oraz
  centralnie dostarczanej ciepłej wody, to w jego wyniku te przegrody i
  instalacje spełniać będą obowiązujące w dniu składania wniosku o udzielenie
  kredytu wymagania norm technicznych w zakresie energooszczędności.
4. Kredyt może być udzielony, jeżeli całkowity koszt remontu 1 m2 powierzchni
  użytkowej budynku mieszkalnego w dniu złożenia wniosku kredytowego nie
  przekracza 80% obowiązującego w tym dniu wskaźnika przeliczeniowego 1m2
  powierzchni użytkowej budynku mieszkalnego, ogłaszanego przez wojewodów na
  podstawie ustawy z dnia 2 lipca 1994 r. o najmie lokali mieszkalnych i
  dodatkach mieszkaniowych (Dz.U. z 1998 r Nr 120, poz. 787 i Nr 162, poz.
  1119, z 1999 r. Nr 111, poz. 1281, z 2000 r. Nr 3, poz. 46 i Nr 5, poz. 67,
  Nr 83, poz. 946, Nr 88, poz. 988, Nr 95, poz. 1041 i Nr 122, poz. 1317 oraz z
  2001 r. Nr 4, poz. 27 i Nr 32, poz. 386), a w przypadku remontu budynku
  wpisanego do rejestru zabytków lub ewidencji zabytków - 110% tego wskaźnika.
5. Okres spłaty kredytu remontowego nie może być dłuższy niż 10 lat. Bank może,
  na wniosek kredytobiorcy, odroczyć spłatę rat kapitałowych kredytu - nie
  dłużej jednak niż o 12 miesięcy, licząc od dnia wypłaty pierwszej transzy
  kredytu; okres karencji nie wydłuża maksymalnego okresu spłaty.
                                        
                                     Art. 4.
1. Kredyty nie mogą być udzielane na remonty wyłącznie lokali w budynkach
  wielorodzinnych oraz domów jednorodzinnych, z wyjątkiem domów
  jednorodzinnych, o których mowa w art. 2 pkt 5.
2. Ze środków kredytu nie mogą być finansowane:
   1) prace prowadzące do zwiększenia powierzchni użytkowej budynku
     mieszkalnego,
   2) przedsięwzięcia inwestycyjne, na sfinansowanie których zaciągnięto kredyt
     uprawniający do otrzymania premii termomodernizacyjnej na podstawie
     przepisów ustawy z dnia 18 grudnia 1998 r. o wspieraniu przedsięwzięć
     termomodernizacyjnych (Dz.U. Nr 162, poz. 1121 oraz z 2000 r. Nr 48, poz.
     550).
   
                                     Art. 5.
1. Kredyty są udzielane przez banki, z którymi Bank Gospodarstwa Krajowego
  zawrze umowę.
2. Umowa, o której mowa w ust. 1, określa przede wszystkim obowiązki banku
  udzielającego kredytu i Banku Gospodarstwa Krajowego, a także szczegółowe
  zasady, tryb i terminy przekazywania środków na dopłaty oraz ich rozliczania.
                                     Art. 6.
1. Dopłatami objęte są odsetki od pełnej kwoty kredytu, jeżeli nie przekracza
  ona 70% kosztów przedsięwzięcia. W przypadku gdy kwota udzielonego kredytu
  przekracza 70% kosztów przedsięwzięcia, dopłatami objęte są odsetki naliczone
  od części kredytu równej 70% kosztów przedsięwzięcia.
2. Kwota dopłaty stanowi, z zastrzeżeniem ust. 3, połowę odsetek naliczonych
  według stopy oprocentowania wynikającej z umowy kredytu.
3. Jeżeli stopa, o której mowa w ust. 2, jest niższa niż 9%, kwota dopłaty
  stanowi część odsetek odpowiadającą różnicy pomiędzy odsetkami należnymi
  bankowi a odsetkami naliczonymi według stopy oprocentowania równej 4,5% w
  skali roku.
4. Dopłata jest dokonywana każdorazowo po spłaceniu przez kredytobiorcę całości
  raty kapitałowej i części odsetek należnych bankowi, przekraczającej kwotę
  dopłaty.
                                     Art. 7.
Do kosztów przedsięwzięcia, o których mowa w art. 6 ust. 1, zalicza się koszty
remontów istniejących budynków mieszkalnych wraz z kosztami:
   1) wykonania niezbędnych prac w lokalach znajdujących się w remontowanych
     budynkach, z tym że prace te dotyczyć mogą wyłącznie tych elementów i
     urządzeń, z których korzysta więcej użytkowników niż użytkownicy jednego
     lokalu,
   2) remontu przyłączy technicznych do budynków mieszkalnych lub ich budowy, w
     razie braku takich przyłączy,
   3) remontu znajdujących się w obrębie nieruchomości, w skład której wchodzą
     remontowane budynki mieszkalne, urządzeń i obiektów budowlanych związanych
     z tymi budynkami lub ich budowy, w razie braku takich urządzeń lub
     obiektów,
   4) czynności specjalistycznych wynikających z obowiązków inwestora
     budowlanego wykonanych na jego zlecenie, w tym koszty programowania,
     projektowania, nadzoru, kierownictwa budowy i rozliczenia robót.
   
                                     Art. 8.
1. Dopłaty nie przysługują, jeżeli bank kredytujący stwierdził, że:
   1) kredyt został wykorzystany w całości lub części niezgodnie z
     przeznaczeniem,
   2) ze środków kredytu zostały sfinansowane prace lub przedsięwzięcia, o
     których mowa w art. 4 ust. 2.
2. Kredytobiorca jest obowiązany przedstawić na żądanie banku kredytującego
  informacje i dokumenty niezbędne do stwierdzenia, że kredyt został
  wykorzystany zgodnie z przeznaczeniem.
3. Po stwierdzeniu okoliczności, o których mowa w ust. 1, oraz w przypadku
  nieprzed-stawienia przez kredytobiorcę informacji i dokumentów, o których
  mowa w ust. 2, bank kredytujący wzywa kredytobiorcę do spłaty kwoty będącej
  równowartością dotychczas przekazanych przez Bank Gospodarstwa Krajowego
  dopłat oraz kwoty odsetek ustawowych naliczonych od każdej kwoty dopłaty.
4. Kredytobiorca jest obowiązany do spłaty kwot, o których mowa w ust. 3, na
  wskazany przez bank rachunek w terminie 14 dni od otrzymania wezwania, o
  którym mowa w ust. 3.
5. Bank kredytujący po otrzymaniu od kredytobiorcy kwot, o których mowa w ust.
  3, przekazuje je niezwłocznie Bankowi Gospodarstwa Krajowego. Od kwot
  nieprzekazanych pobiera się odsetki na zasadach i w wysokości przewidzianych
  jak dla zaległości podatkowych.
6. Bank Gospodarstwa Krajowego po otrzymaniu od banku kredytującego kwot, o
  których mowa w ust. 3, przekazuje je niezwłocznie do budżetu państwa.
7. Bank kredytujący jest upoważniony i zobowiązany do dochodzenia od
  kredytobiorcy kwot, o których mowa w ust. 3.
8. Po stwierdzeniu przez bank kredytujący, że dopłaty nie przysługują oraz w
  przypadku nieprzedstawienia przez kredytobiorcę informacji i dokumentów, o
  których mowa w ust. 2, wszelkie wpływy uzyskane od kredytobiorcy, w tym także
  w postępowaniu egzekucyjnym, są w pierwszej kolejności zaliczane na spłatę
  należności z tytułu przekazanych przez Bank Gospodarstwa Krajowego dopłat do
  oprocentowania kredytu oraz odsetek ustawowych naliczonych od każdej kwoty
  dopłaty za okres korzystania z dopłaty.
                                     Art. 9.
1. Do dnia 31 stycznia każdego roku Bank Gospodarstwa Krajowego dokonuje oceny
  złożonych przez banki ofert, zwanych dalej "ofertami", oraz informuje
  poszczególne banki o wysokości przewidzianych dla nich kwot środków na
  dopłaty do oprocentowania kredytów, których udzielać będą w danym roku,
  zwanych dalej "kwotami".
2. Bank Gospodarstwa Krajowego określa kwoty, uwzględniając:
   1) wysokość środków przeznaczonych na dopłaty w ustawie budżetowej,
   2) wysokość środków niezbędnych dla sfinansowania dopłat do oprocentowania
     dotychczas udzielonych kredytów,
   3) kwotę prognozowanego przez banki zapotrzebowania na dopłaty,
   4) wykorzystanie dotychczas określanych kwot,
   5) warunki udzielania kredytów przedstawione w ofertach.
3. Oferty powinny zawierać w szczególności:
   1) wysokość i zasady kształtowania przez bank kredytujący stóp
     oprocentowania kredytów w danym roku i w latach następnych,
   2) wysokość prowizji i opłat pobieranych w związku z udzielaniem kredytów,
   3) informację o liczbie placówek banku, które będą udzielać kredytów.
4. Bank Gospodarstwa Krajowego dokonuje oceny stopnia wykorzystania kwot w
  pierwszym półroczu danego roku.
5. Bank Gospodarstwa Krajowego, w terminie do dnia 31 sierpnia każdego roku,
  może zmienić wysokość kwot przewidzianych dla poszczególnych banków, jeżeli
  na potrzebę takich zmian wskazują wyniki oceny, o której mowa w ust. 4, Bank
  Gospodarstwa Krajowego niezwłocznie zawiadamia banki o zmianie wysokości
  przewidzianych dla nich kwot.
6. Szczegółowe zasady oceny ofert oraz określania kwot określa regulamin
  opracowany przez Bank Gospodarstwa Krajowego i zatwierdzony przez Prezesa
  Urzędu Mieszkalnictwa i Rozwoju Miast.
                                    Art. 10.
1. Środki na dopłaty są przekazywane przez Prezesa Urzędu Mieszkalnictwa i
  Rozwoju Miast na wyodrębniony rachunek w Banku Gospodarstwa Krajowego, zwany
  dalej "rachunkiem", i są rozliczane w miesięcznych okresach rozliczeniowych.
2. Środki, o których mowa w ust. 1, są oprocentowane na zasadach stosowanych
  przez Bank Gospodarstwa Krajowego dla rachunków bieżących.
3. Niewykorzystane w danym okresie rozliczeniowym środki na dopłaty oraz
  odsetki od środków zgromadzonych na rachunku pomniejszają środki na dopłaty
  przekazywane Bankowi Gospodarstwa Krajowego w następnym okresie
  rozliczeniowym.
4. Niewykorzystane w danym roku budżetowym środki zgromadzone na rachunku
  podlegają zwrotowi do budżetu w terminie do dnia 28 lutego następnego roku.
                                    Art. 11.
1. Przed udzieleniem kredytu bank sprawdza w Banku Gospodarstwa Krajowego, czy
  podmiot ubiegający się o kredyt nie uzyskał na sfinansowanie przedsięwzięcia,
  którego dotyczy wniosek kredytowy:
   1) kredytu w innym banku,
   2) kredytu uprawniającego do otrzymania premii termomodernizacyjnej na
     podstawie ustawy, o której mowa w art. 4 ust. 2 pkt 2.
2. Banki są zobowiązane do przekazywania Bankowi Gospodarstwa Krajowego
  informacji o zawartych umowach kredytu.
                                    Art. 12.
1. Z tytułu wykonywanych przez Bank Gospodarstwa Krajowego zadań związanych ze
  stosowaniem dopłat, bankowi temu przysługuje wynagrodzenie ze środków budżetu
  państwa, w wysokości określonej w umowie z Prezesem Urzędu Mieszkalnictwa i
  Rozwoju Miast.
2. Umowa, o której mowa w ust. 1, poza wysokością wynagrodzenia, powinna
  określać w szczególności:
   1) szczegółowy opis zadań i terminy ich wykonania,
   2) tryb kontroli wykonania zadań,
   3) skutki nienależytego lub nieterminowego wykonania zadań,
   4) zasady i terminy przekazywania wynagrodzenia oraz dokonywania rozliczeń z
     tego tytułu.
   
                                    Art. 13.
Nadzór nad wykonywaniem przez Bank Gospodarstwa Krajowego zadań przewidzianych
dla niego w ustawie oraz prawidłowością wykorzystania i rozliczania środków na
dopłaty sprawuje Prezes Urzędu Mieszkalnictwa i Rozwoju Miast.
                                    Art. 14.
Rada Ministrów określi w drodze rozporządzenia:
   1) szczegółowe zasady, tryb i terminy rozliczeń z tytułu przekazywania
     Bankowi Gospodarstwa Krajowego środków na dopłaty,
   2) zakres sporządzania i terminy składania przez Bank Gospodarstwa Krajowego
     Prezesowi Urzędu Mieszkalnictwa i Rozwoju Miast informacji o stanie
     środków na rachunku, o którym mowa w art. 10 ust. 1, liczbie udzielonych
     kredytów i kwotach wypłacanych dopłat.
   
                                    Art. 15.
Kredytów, o których mowa w art. 1, udziela się do dnia 31 grudnia 2006 r.
                                        
                                    Art. 16.
Ustawa wchodzi w życie po upływie 14 dni od dnia ogłoszenia.
