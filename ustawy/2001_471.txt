



Dz.U. z 2001 r. Nr 42, poz. 471
                                        
                                        
                                        
                                        
                                     USTAWA
                             z dnia 30 marca 2001 r.
                                        
                        o rolniczych badaniach rynkowych
                                        
                                        
                                     Art. 1.
Ustawa reguluje sposób prowadzenia rolniczych badań rynkowych polegających na
zbieraniu i opracowywaniu informacji o poziomie cen i wielkości obrotu
artykułami rolno-spożywczymi niezależnie od miejsca jego prowadzenia, związanych
z danym przedsiębiorcą.
                                        
                                     Art. 2.
Użyte w ustawie określenia oznaczają:
   1) artykuły rolno-spożywcze - produkty rolne w postaci surowców,
     półproduktów, wyrobów gotowych otrzymywanych z tych surowców i
     półproduktów, w tym środki spożywcze, używki, a także zwierzęta
     gospodarskie oraz ryby,
   2) dane rynkowe - informacje o poziomie cen i wielkości obrotu artykułami
     rolno-spożywczymi niezależnie od miejsca jego prowadzenia, związanych z
     przedsiębiorcą,
   3) przedsiębiorca - przedsiębiorca w rozumieniu ustawy z dnia 19 listopada
     1999 r. - Prawo działalności gospodarczej (Dz.U. Nr 101, poz. 1178 oraz z
     2000 r. Nr 86, poz. 958 i Nr 114, poz. 1193), a także osoby fizyczne lub
     prawne prowadzące działalność wytwórczą w rolnictwie w zakresie upraw
     rolnych oraz chowu, hodowli zwierząt, ogrodnictwa, warzywnictwa, leśnictwa
     oraz rybactwa śródlądowego.
                                        
                                     Art. 3.
1. Rolnicze badania rynkowe prowadzi minister właściwy do spraw rynków rolnych.
2. Do zadań ministra właściwego do spraw rynków rolnych w zakresie prowadzenia
  rolniczych badań rynkowych należy:
   1) opracowywanie metodologii rolniczych badań rynkowych,
   2) zbieranie danych rynkowych,
   3) tworzenie i zarządzanie elektroniczną bazą danych obejmującą dane rynkowe
     oraz ich zabezpieczanie,
   4) przetwarzanie oraz analiza danych rynkowych,
   5) udostępnianie i rozpowszechnianie wyników rolniczych badań rynkowych,
   6) szkolenie w zakresie rolniczych badań rynkowych.
                                        
                                     Art. 4.
1. Przedsiębiorcy sprzedający lub kupujący artykuły rolno-spożywcze, domy
  maklerskie, domy składowe oraz przedsiębiorcy prowadzący giełdy towarowe są
  obowiązani do nieodpłatnego przekazywania danych rynkowych, jeżeli:
   1) są objęci zakresem zbierania danych rynkowych określonym w
      rozporządzeniu, o którym mowa w art. 9,
   2) zostali zawiadomieni przez ministra właściwego do spraw rynków rolnych.
2. Wybór giełdy towarowej, domu maklerskiego, domu składowego oraz innego
  przedsiębiorcy sprzedającego lub kupującego artykuły rolno-spożywcze do
  nieodpłatnego przekazywania danych rynkowych, następuje w drodze losowania
  lub doboru celowego spośród przedsiębiorców spełniających warunki, o których
  mowa w art. 9 ust. 1.
3. Zawiadomienie, o którym mowa w ust. 1 pkt 2, zawiera informacje o zakresie,
  formie i terminach przekazywania danych rynkowych.
                                        
                                     Art. 5.
1. Wyniki rolniczych badań rynkowych są jawne.
2. Wyniki rolniczych badań rynkowych są udostępniane i rozpowszechniane w
   szczególności przez:
   1) wydawanie biuletynów informacyjnych lub
   2) zamieszczanie ich na stronie internetowej ministerstwa obsługującego
     urząd ministra właściwego do spraw rynków rolnych.
                                        
                                     Art. 6.
1. Dane rynkowe mogą być wykorzystywane tylko w celu wykonania ustawy.
2. Dane osobowe przedsiębiorcy są chronione na zasadach określonych w
  przepisach o ochronie danych osobowych.
                                        
                                     Art. 7.
1. Minister właściwy do spraw rynków rolnych może zlecić  zbieranie danych
  rynkowych podmiotom, które zapewnią niezbędne warunki do zbierania tych
  danych, a w szczególności posiadają warunki organizacyjne i techniczne
  umożliwiające zbieranie danych rynkowych.
2. Zlecenie, o którym mowa w ust. 1, określa w szczególności:
   1) miejsce zbierania danych rynkowych oraz ich zakres,
   2) termin i sposób zbierania danych rynkowych,
   3) termin i formę przekazywania danych rynkowych ministrowi właściwemu do
     spraw rynków rolnych,
   4) sposób zabezpieczenia danych rynkowych podczas ich zbierania,
     przetwarzania i przekazywania.
                                        
                                     Art. 8.
1. Minister właściwy do spraw rynków rolnych może kontrolować prawidłowość
  przekazywanych danych rynkowych przez przedsiębiorców, o których mowa w art.
  4 ust. 1, w zakresie ich rzetelności.
2. W ramach kontroli, o której mowa w ust. 1, osoba upoważniona przez ministra
  właściwego do spraw rynków rolnych ma prawo:
   1) wstępu do pomieszczeń kontrolowanego w godzinach od 7 do 21,
   2) żądania pisemnych lub ustnych informacji związanych z przedmiotem
     kontroli, w tym informacji o wielkości produkcji artykułów rolnospożywczych,
w odniesieniu do których są zbierane dane rynkowe, jeżeli
     kontrolowany prowadzi produkcję tych artykułów.
3. Na żądanie osoby przeprowadzającej kontrolę, kontrolowany jest obowiązany do
  umożliwienia przeprowadzenia kontroli, a w szczególności do umożliwienia
  sporządzania przez osobę przeprowadzającą kontrolę notatek z udostępnionych
  dokumentów i innych nośników informacji oraz do udzielania pisemnych lub
  ustnych wyjaśnień w sprawach objętych kontrolą.
4. Przed przystąpieniem do kontroli osoba przeprowadzająca kontrolę jest
  obowiązana okazać kontrolowanemu upoważnienie ministra właściwego do spraw
  rynków rolnych.
5. Upoważnienie, o którym mowa w ust. 4, zawiera: datę wydania, okres ważności,
  oznaczenie organu który je wydał, powołanie podstawy prawnej, imię, nazwisko
  oraz stanowisko służbowe osoby upoważnionej, oznaczenie kontrolowanego,
  zakres upoważnienia, podpis ministra właściwego do spraw rynków rolnych oraz
  pieczęć urzędową.
6. Osoba przeprowadzająca kontrolę przedstawia wyniki kontroli w protokole
  kontroli sporządzonym w dwóch egzemplarzach, z których jeden jest
  przekazywany kontrolowanemu za pokwitowaniem.
7. Kontrolowany ma prawo do pisemnego zgłoszenia ministrowi właściwemu do spraw
  rynków rolnych zastrzeżeń dotyczących wyników kontroli zawartych w protokole,
  o którym mowa w ust. 6, w terminie 14 dni od dnia jego otrzymania. W razie
  nieuwzględnienia zastrzeżeń w całości albo w części, minister właściwy do
  spraw rynków rolnych przekazuje na piśmie swoje stanowisko kontrolowanemu w
  terminie 14 dni od dnia otrzymania zgłoszenia o zastrzeżeniach. Brak
  stanowiska w tym terminie oznacza akcpetację zastrzeżeń zgłoszonych przez
  kontrolowanego.
                                        
                                     Art. 9.
1. Minister właściwy do spraw rynków rolnych określi, w drodze rozporządzenia,
  szczegółowy zakres zbieranych danych rynkowych oraz sposób wyłaniania
  przedsiębiorców obowiązanych do ich przekazywania, a także formę i terminy
  przekazywania tych danych, kierując się metodologią badań oraz zasadami
  obowiązującymi w tym zakresie w prawie Unii Europejskiej.
2. Minister właściwy do spraw rynków rolnych może określać, w drodze
  rozporządzenia, wzory formularzy do zbierania danych rynkowych, z
  uwzględnieniem zakresu zbierania danych rynkowych.
                                        
                                    Art. 10.
Kto:
   1) ujawnia lub w sposób niezgodny z ustawą wykorzystuje dane rynkowe, z
     którymi zapoznał się w związku z wykonywaniem pracy lub czynności na
     zlecenie prowadzącego rolnicze badania rynkowe,
   2) będąc obowiązanym do nieodpłatnego przekazywania danych rynkowych nie
     przekazuje lub wbrew obowiązkowi określonemu w ustawie przekazuje dane
     rynkowe niezgodne ze stanem faktycznym,
   3) będąc obowiązanym do nieodpłatnego przekazywania danych rynkowych
     uniemożliwia wykonanie kontroli prawidłowości przekazywania danych
     rynkowych albo na żądanie osoby upoważnionej do kontroli nie przekazuje
     informacji związanych z przedmiotem kontroli, w szczególności nie udziela
     pisemnych lub ustnych wyjaśnień w sprawach objętych kontrolą
     - podlega karze grzywny.
                                        
                                    Art. 11.
Orzekanie w sprawach o czyny wymienione w art. 10 następuje na podstawie
przepisów o postępowaniu w sprawach o wykroczenia.
                                        
                                    Art. 12.
Ustawa wchodzi w życie z dniem 1 stycznia 2002 r.
