



Dz.U. z 2000 r. Nr 50, poz. 580
                                       
                                       
                                       
                                    USTAWA
                            z dnia 24 maja 2000 r.
                                       
                          o Krajowym Rejestrze Karnym
                                       
                                  Rozdział 1
                                Przepisy ogólne
                                       
                                    Art. 1.
1. Tworzy się Krajowy Rejestr Karny, zwany dalej "Rejestrem".
2. W Rejestrze gromadzi się dane o osobach:
   1) prawomocnie skazanych za przestępstwa lub przestępstwa skarbowe,
   2) przeciwko którym prawomocnie warunkowo umorzono postępowanie karne w
     sprawach o przestępstwa lub przestępstwa skarbowe,
   3) przeciwko którym prawomocnie umorzono postępowanie karne w sprawach o
     przestępstwa lub przestępstwa skarbowe na podstawie amnestii,
   4) prawomocnie skazanych przez sądy państw obcych, wobec których kara lub
     środek karny wykonywane są w Rzeczypospolitej Polskiej,
   5) wobec których prawomocnie orzeczono środki zabezpieczające w sprawach o
     przestępstwa lub przestępstwa skarbowe,
   6) nieletnich, wobec których prawomocnie orzeczono środki wychowawcze,
     poprawcze lub leczniczo-wychowawcze, albo którym wymierzono karę na
     podstawie art. 13 lub art. 94 ustawy z dnia 26 października 1982 r. o
     postępowaniu w sprawach nieletnich (Dz. U. Nr 35, poz. 228, z 1992 r. Nr
     24, poz. 101, z 1995 r. Nr 89, poz. 443, z 1998 r. Nr 106, poz. 668, z
     1999 r. Nr 83, poz. 931 i z 2000 r. Nr 12, poz. 136), zwanej dalej
     "ustawą o postępowaniu w sprawach nieletnich",
   7) prawomocnie skazanych za wykroczenia na karę aresztu,
   8) poszukiwanych listem gończym,
   9) tymczasowo aresztowanych,
  10) nieletnich umieszczonych w schroniskach dla nieletnich.
                                       
                                    Art. 2.
1. Rejestr prowadzi podległa Ministrowi Sprawiedliwości jednostka budżetowa
  pod nazwą "Biuro Informacyjne Krajowego Rejestru Karnego", zwana dalej
  "biurem informacyjnym".
2. Działalność biura informacyjnego finansowana jest z budżetu państwa, ze
  środków przewidzianych w budżecie Ministra Sprawiedliwości.
3. Organizację biura określa rozporządzenie Ministra Sprawiedliwości.
                                       
                                    Art. 3.
1. Biurem informacyjnym kieruje dyrektor, którego powołuje i odwołuje
  Minister Sprawiedliwości.
2. Dyrektor jest organem biura informacyjnego.
                                    Art. 4.
1. Do zadań biura informacyjnego należy:
   1) przetwarzanie danych osobowych, podlegających gromadzeniu w Rejestrze,
   2) zabezpieczanie danych osobowych zgromadzonych w Rejestrze przed dostępem
     osób nieuprawnionych,
   3) przygotowywanie projektów decyzji, postanowień i rozpatrywanie skarg w
     sprawach dotyczących przetwarzania danych osobowych zgromadzonych w
     Rejestrze.
2. Biuro informacyjne jest administratorem danych osobowych zgromadzonych w
  Rejestrze, w rozumieniu art. 7 pkt  4 ustawy z dnia 29 sierpnia 1997 r. o
  ochronie danych osobowych (Dz.U. Nr 133, poz. 883 oraz z 2000 r. Nr 12, poz.
  136), zwanej dalej "ustawą o ochronie danych osobowych".
                                    Art. 5.
Dane osobowe zgromadzone w Rejestrze nie mogą być z niego usunięte, chyba że
ustawa stanowi inaczej.
                                    Art. 6.
Prawo do uzyskania informacji o osobach, których dane osobowe zgromadzone
zostały w Rejestrze, przysługuje:
1) Prezydentowi Rzeczypospolitej Polskiej,
2) Marszałkowi Sejmu Rzeczypospolitej Polskiej, w odniesieniu do posłów,
3) Marszałkowi Senatu Rzeczypospolitej Polskiej, w odniesieniu do senatorów,
4) sądom sprawującym w Rzeczypospolitej Polskiej wymiar sprawiedliwości, w
  związku z prowadzonym postępowaniem,
5) Trybunałowi Stanu i Trybunałowi Konstytucyjnemu, w związku z prowadzonymi
  postępowaniami,
6) prokuratorom, Policji i innym organom uprawnionym do prowadzenia
  postępowania przygotowawczego w sprawach karnych i karnych skarbowych oraz
  czynności sprawdzających w sprawach o wykroczenia, w związku z prowadzonym
  postępowaniem,
7) Urzędowi Ochrony Państwa i Wojskowym Służbom Informacyjnym, w zakresie, w
  jakim jest to konieczne dla wykonania nałożonych na nie zadań określonych w
  ustawie,
8) organom wykonującym orzeczenia w postępowaniu karnym, w sprawach o
  przestępstwa skarbowe i wykroczenia skarbowe, w sprawach o wykroczenia oraz
  w sprawach nieletnich, w związku z prowadzonym postępowaniem wykonawczym, w
  zakresie, w jakim jest to konieczne do wykonania orzeczenia,
9) organom administracji rządowej, organom samorządu terytorialnego oraz
  innym organom wykonującym zadania publiczne, w przypadkach kiedy jest to
  uzasadnione potrzebą wykonania nałożonych na nie zadań, określonych w
  ustawie,
10) pracodawcom, w zakresie niezbędnym dla zatrudnienia pracownika, co do
  którego z przepisów ustawy wynika wymóg niekaralności, korzystania z pełni
  praw publicznych, a także ustalenia uprawnienia do zajmowania określonego
  stanowiska, wykonywania określonego zawodu lub prowadzenia określonej
  działalności gospodarczej,
11) władzom państw obcych, jeżeli wynika to z ratyfikowanej umowy
  międzynarodowej, a w przypadku braku takiej umowy, pod warunkiem
  wzajemności.
                                    Art. 7.
Każdemu przysługuje prawo do uzyskania informacji, czy jego dane osobowe
zgromadzone są w Rejestrze. Osobie, której dane osobowe znajdują się w
zbiorach danych zgromadzonych w Rejestrze, na jej wniosek, udostępnia się
informację o treści wszystkich zapisów dotyczących tej osoby.
                                    Art. 8.
1. Zgromadzone w zbiorach Rejestru dane osobowe mogą być, na zasadach
  określonych w art. 29 i art. 30 ustawy  o ochronie danych osobowych,
  przetwarzane i wykorzystywane do badań naukowych, a także, po pozbawieniu
  tych danych informacji identyfikujących osobę, do celów statystycznych.
2. Minister Sprawiedliwości określi, w drodze rozporządzenia, szczegółowe
  zasady i sposób przetwarzania oraz przekazywania danych, o których mowa w
  ust. 1, do celów statystycznych oraz badań naukowych, mając na uwadze
  potrzebę corocznego przygotowania odpowiednich informacji dla oceny stopnia
  zagrożenia przestępczością.
                                    Art. 9.
Do postępowania prowadzonego na podstawie niniejszej ustawy stosuje się
przepisy Kodeksu postępowania administracyjnego, chyba że ustawa stanowi
inaczej.
                                  Rozdział 2
                Zasady i sposób przetwarzania danych osobowych
                                       
                                   Art. 10.
1. Dane o osobach, o których mowa w art. 1 ust. 2, gromadzone są:
   1) w kartotekach, stanowiących zbiory ewidencyjne dokumentów,
   2) w bazie danych systemu informatycznego.
2. Dane zawarte w bazie danych systemu informatycznego są tożsame z danymi
  zawartymi w kartotekach.
                                   Art. 11.
1. Dokumentami, na  podstawie których przetwarza się dane osobowe, są:
   1) karta rejestracyjna,
   2) zawiadomienie o zmianach ewidencyjnych, zwane dalej "zawiadomieniem".
2. Kartę rejestracyjną sporządza sąd pierwszej instancji niezwłocznie po
  uprawomocnieniu się orzeczenia wydanego wobec osoby, o której mowa w art. 1
  ust. 2 pkt 1-7.
3. Zawiadomienie sporządzane jest przez organ wykonujący orzeczenie w
  postępowaniu karnym w sprawach o przestępstwa i przestępstwa skarbowe, w
  sprawach nieletnich, a także przez sąd orzekający o tymczasowym aresztowaniu
  lub umieszczeniu nieletniego w schronisku dla nieletnich oraz przez
  prokuratora.
                                   Art. 12.
1. W karcie rejestracyjnej umieszcza się:
   1) dane identyfikujące osobę - nazwisko, w tym także przybrane, imiona,
     nazwisko rodowe, datę i miejsce urodzenia, imiona rodziców, obywatelstwo,
     nazwisko rodowe matki, miejsce zamieszkania, zawód wyuczony i wykonywany,
     a także numer ewidencyjny Powszechnego Elektronicznego Systemu Ewidencji
     Ludności, zwany dalej numerem  PESEL,  oraz numer i serię dowodu
     tożsamości,
   2) oznaczenie organu, który wydał orzeczenie oraz sygnaturę akt sprawy,
   3) datę wydania oraz uprawomocnienia się orzeczenia,
   4) datę i miejsce popełnienia czynu zabronionego, będącego przedmiotem
     postępowania,
   5) kwalifikację prawną czynu zabronionego przyjętą w orzeczeniu,
   6) orzeczone kary lub środki karne, zabezpieczające, wychowawcze, poprawcze
     i wychowawczo-lecznicze oraz podstawę prawną ich orzeczenia,
   7) nazwisko, imię, stanowisko oraz podpis osoby sporządzającej.
2. Zawiadomienie zawiera dane, o których mowa w ust. 1 pkt 1 i 7, oraz
  informacje o:
   1) rozesłaniu oraz odwołaniu listów gończych,
   2) zastosowaniu oraz uchyleniu aresztu tymczasowego, a także miejscu
     osadzenia tymczasowo aresztowanego,
   3) rozpoczęciu, zakończeniu oraz miejscu wykonywania kar: dożywotniego
     pozbawienia wolności, 25 lat pozbawienia wolności, pozbawienia wolności,
     aresztu wojskowego i aresztu,
   4) zarządzeniu wykonania warunkowo zawieszonej kary pozbawienia wolności,
     ograniczenia wolności lub grzywny,
   5) odroczeniu i przerwie wykonania kary pozbawienia wolności,
   6) warunkowym zwolnieniu i odwołaniu takiego zwolnienia,
   7) zawieszeniu wykonania zastępczej kary pozbawienia wolności,
   8) zamianie kary ograniczenia wolności na zastępczą karę grzywny lub
     zastępczą karę pozbawienia wolności,
   9) zwolnieniu z odbycia reszty kary ograniczenia wolności,
  10) zawieszeniu wykonania odroczonej kary pozbawienia wolności,
  11) podjęciu warunkowo umorzonego postępowania karnego w sprawach o
     przestępstwa lub przestępstwa skarbowe,
  12) zamianie grzywny na zastępczą karę pozbawienia wolności albo na pracę
     społecznie użyteczną,
  13) wykonaniu przez podmiot odpowiedzialny posiłkowo kary grzywny lub
     środka karnego ściągnięcia równowartości pieniężnej przepadku
     przedmiotów,
  14) wykonaniu kar,
  15) wykonaniu środków karnych, z wyjątkiem środków określonych w art. 39
     pkt 5 Kodeksu karnego, w art. 22 § 2 pkt 1 Kodeksu karnego skarbowego
     oraz w art. 28 § 1 pkt 4 Kodeksu wykroczeń,
  16) rozpoczęciu, zakończeniu i miejscu wykonywania środków
     zabezpieczających, o których mowa w art. 93-98 Kodeksu karnego, oraz o
     uchyleniu lub wykonaniu pozostałych środków zabezpieczających,
  17) umorzeniu postępowania wykonawczego,
  18) zarządzeniu wykonania warunkowo zawieszonego umieszczenia w zakładzie
     poprawczym lub kary orzeczonej w miejsce zakładu poprawczego,
  19) warunkowym zwolnieniu z zakładu poprawczego i odwołaniu takiego
     zwolnienia,
  20) warunkowym odstąpieniu od wykonania orzeczenia o umieszczeniu w
     zakładzie poprawczym,
  21) zmianie lub uchyleniu środka wychowawczego oraz leczniczowychowawczego,

  22) przerwaniu lub odroczeniu wykonywania środków wychowawczych lub
     poprawczych,
  23) odstąpieniu od stosowania orzeczonego środka wychowawczego,
  24) umieszczeniu lub zwolnieniu nieletniego ze schroniska dla nieletnich,
  25) powołaniu nieletniego do zasadniczej służby wojskowej lub służby
     zastępczej,
  26) uchyleniu prawomocnego orzeczenia w wyniku kasacji,
  27) zastosowaniu amnestii,
  28) ułaskawieniu przez Prezydenta Rzeczypospolitej Polskiej,
  29) wznowieniu postępowania sądowego zakończonego prawomocnym orzeczeniem
     odnotowanym w Rejestrze,
  30) stwierdzeniu nieważności prawomocnego orzeczenia sądu odnotowanego w
     Rejestrze,
  31) przywróceniu terminu do zaskarżenia orzeczenia odnotowanego w
     Rejestrze,
  32) zarządzeniu zatarcia skazania,
  33) śmierci osoby, której dane osobowe zgromadzono w Rejestrze.
3. Minister Sprawiedliwości określi, w drodze rozporządzenia, sposób i tryb
  sporządzania oraz dostarczania do Rejestru kart rejestracyjnych i
  zawiadomień, a także wzory kart rejestracyjnych i zawiadomień, o których
  mowa w art. 11 ust. 1, mając na uwadze konieczność zapewnienia niezwłocznej
  aktualizacji danych gromadzonych w Rejestrze.
                                   Art. 13.
W Rejestrze prowadzi się wyodrębnione kartoteki:
1) kart rejestracyjnych i zawiadomień, zawierających informacje o osobach
  odpowiadających na zasadach określonych w Kodeksie karnym, Kodeksie karnym
  skarbowym oraz Kodeksie wykroczeń,
2) kart rejestracyjnych i zawiadomień, zawierających informacje o nieletnich,
  w rozumieniu przepisów ustawy o postępowaniu w sprawach nieletnich,
3) zawiadomień zawierających informacje o osobach pozbawionych wolności oraz
  osobach poszukiwanych listem gończym.
                                   Art. 14.
1. Dane osobowe osób, o których mowa w art. 1 ust. 2 pkt 1-4 i 7, usuwa się z
  Rejestru, jeżeli z mocy prawa skazanie uległo zatarciu, a nadto po
  otrzymaniu zawiadomienia o:
   1) zarządzeniu zatarcia skazania przez sąd, na podstawie art. 107 § 2 i 4
     oraz art. 337 Kodeksu karnego,
   2) zatarciu skazania w drodze ułaskawienia lub na podstawie amnestii,
   3) przywróceniu terminu do zaskarżenia orzeczenia odnotowanego w Rejestrze
     albo  uchyleniu takiego orzeczenia w wyniku kasacji lub wznowienia
     postępowania,
   4) stwierdzeniu nieważności orzeczenia odnotowanego w Rejestrze,
   5) zwolnieniu skazanego od kary pozbawienia wolności, na podstawie art. 336
     § 3 i 4 Kodeksu karnego, lub od kary ograniczenia wolności, na podstawie
     art. 62 § 2 Kodeksu karnego wykonawczego,
   6) podjęciu warunkowo umorzonego postępowania karnego lub postępowania w
     sprawie o przestępstwo skarbowe.
2. Dane osobowe nieletniego, o którym mowa w art. 1 ust. 2 pkt 6, usuwa się z
  Rejestru:
   1) po ukończeniu 18 roku życia przez nieletniego, wobec którego wykonywane
     były środki wychowawcze, z wyjątkiem przypadków, gdy:
     a) środek wychowawczy zastosowano w okresie warunkowego zawieszenia
       wykonania umieszczenia w zakładzie poprawczym,
     b) wykonanie środka wychowawczego ustało z mocy prawa po ukończeniu
       przez nieletniego 21 roku życia albo z chwilą powołania nieletniego do
       zasadniczej służby wojskowej lub służby zastępczej,
   2) po upływie terminów określonych w art. 11 § 4, art. 87 § 4, art. 88 § 4
     i art. 89 ustawy o postępowaniu w sprawach nieletnich,
   3) po ukończeniu 23 roku życia przez sprawcę czynu karalnego, gdy w miejsce
     umieszczenia w zakładzie poprawczym wymierzona została kara na podstawie
     art. 94 ustawy o postępowaniu w sprawach nieletnich,
   4) na zasadach określonych w Rozdziale XII Kodeksu karnego, gdy w miejsce
     umieszczenia w zakładzie poprawczym wymierzona została kara na podstawie
     art. 13 ustawy o postępowaniu w sprawach nieletnich.
3. Dane osób, o których mowa w art. 1 ust. 2 pkt 5, usuwa się z Rejestru:
   1) gdy upłynął termin, o którym mowa w art. 94 § 3 Kodeksu karnego,
   2) z upływem roku od uchylenia środka zabezpieczającego orzeczonego na
     podstawie art. 99 § 1 Kodeksu karnego lub art. 43 § 1 pkt 1 i § 2 Kodeksu
     karnego skarbowego,
   3) z upływem roku od wykonania środka zabezpieczającego orzeczonego na
     podstawie art. 100 Kodeksu karnego lub art. 43 § 1 pkt 2-5 Kodeksu
     karnego skarbowego.
4. Dane osoby tymczasowo aresztowanej usuwa się z Rejestru po otrzymaniu
  zawiadomienia o uchyleniu tego środka zapobiegawczego.
5. Dane osoby poszukiwanej listem gończym usuwa się z Rejestru po otrzymaniu
  zawiadomienia o odwołaniu listu gończego.
6. Dane osobowe nieletniego umieszczonego w schronisku dla nieletnich usuwa
  się z Rejestru po otrzymaniu zawiadomienia o jego zwolnieniu.
7. Dane osób zmarłych usuwa się z Rejestru po uzyskaniu zawiadomienia o ich
  zgonie.
                                   Art. 15.
Dane oraz informacje, podlegające gromadzeniu w Rejestrze, zawarte w kartach
rejestracyjnych i zawiadomieniach, wprowadza się niezwłocznie do bazy danych
systemu informatycznego.
                                   Art. 16.
Do wprowadzania danych do bazy danych systemu informatycznego oraz do
dokonywania zmian w bazie danych tego systemu uprawnione są wyłącznie osoby
upoważnione przez osobę kierującą biurem informacyjnym.
                                   Art. 17.
Minister Sprawiedliwości określi, w drodze rozporządzenia, szczegółowe zasady,
sposób, tryb oraz warunki techniczne i organizacyjne gromadzenia danych
osobowych w Rejestrze oraz usuwania tych danych z Rejestru, mając na uwadze
konieczność zapewnienia sprawnego funkcjonowania Rejestru oraz zabezpieczenia
gromadzonych w nim danych osobowych przed dostępem osób nieuprawnionych,
wykorzystywaniem przez osoby nieuprawnione, uszkodzeniem lub zniszczeniem.
                                   Art. 18.
1. W przypadku stwierdzenia okoliczności, wskazujących na prawdopodobieństwo
  wprowadzenia do Rejestru danych osobowych sprzecznych z treścią orzeczenia
  lub nieodpowiadających zapisom w odpowiednich aktach, dyrektor biura
  informacyjnego przeprowadza postępowanie w celu ustalenia prawidłowych
  danych. Adnotację o wszczęciu takiego postępowania umieszcza się na
  odpowiedniej karcie rejestracyjnej lub zawiadomieniu.
2. Prawomocna decyzja, rozstrzygająca o sprostowaniu, stanowi podstawę do
  dokonania zmiany odpowiednich zapisów na karcie rejestracyjnej lub
  zawiadomieniu.
 3. Sprostowanie oczywistych błędów pisarskich i innych omyłek w danych, o
  których mowa w art. 10 ust. 2, nie wymaga przeprowadzenia postępowania,
  jeżeli następuje z urzędu lub jest zgodne z wnioskiem strony. Czynność taką
  utrwala się w formie adnotacji na właściwej karcie rejestracyjnej lub
  zawiadomieniu, a o jej dokonaniu zawiadamia się stronę.
                                       
                                   Art. 19.
1. Informacji o osobie na podstawie zgromadzonych w Rejestrze danych
  osobowych, udziela się na zapytanie podmiotów wymienionych w art. 6 lub na
  wniosek osoby, o której mowa w art. 7.
2. Zapytanie o udzielenie informacji o osobie powinno zawierać:
   1) nazwisko, w tym także przybrane, imiona, nazwisko rodowe, datę i miejsce
     urodzenia, imiona rodziców, nazwisko rodowe matki, miejsce zamieszkania,
     obywatelstwo oraz numer PESEL osoby, której zapytanie dotyczy,
   2) określenie rodzaju i zakresu danych o osobie, które mają być przedmiotem
     informacji,
   3) wskazanie postępowania, w związku z  którym zachodzi potrzeba uzyskania
     danych o osobie,
   4) nazwę podmiotu kierującego zapytanie,
   5) datę wystawienia,
   6) podpis sędziego, prokuratora albo uprawnionej osoby lub organu podmiotu
     kierującego zapytanie.
3. Wniosek osoby, o której mowa w art. 7, o udzielenie informacji z Rejestru
  powinien zawierać: nazwisko, w tym także przybrane, imiona, nazwisko rodowe,
  datę i miejsce urodzenia, imiona rodziców, nazwisko rodowe matki, miejsce
  zamieszkania, obywatelstwo oraz numer PESEL i podpis wnioskodawcy. Jeżeli we
  wniosku nie określono rodzaju i zakresu danych, które mają być przedmiotem
  informacji, informacja ta powinna zawierać odpis wszystkich zapisów
  dotyczących wnioskodawcy, zamieszczonych na kartach rejestracyjnych i
  zawiadomieniach.
4. Jeżeli zapytanie lub wniosek nie spełniają  wymogów, o których mowa w ust.
  2 lub 3, wzywa się pytającego lub wnioskodawcę do usunięcia braków w
  terminie 14 dni, z pouczeniem, że nieusunięcie braków spowoduje
  pozostawienie zapytania lub wniosku bez rozpoznania, chyba że braki dotyczą
  wyłącznie okoliczności, o których mowa w ust. 2 pkt 1, a tożsamość osoby,
  której zapytanie dotyczy, nie budzi wątpliwości.
                                                                              
                                   Art. 20.
Informacja o osobie, sporządzona na podstawie danych osobowych zgromadzonych w
Rejestrze, zawiera:
   1) dane identyfikujące osobę - nazwisko, w tym także przybrane, imiona,
     nazwisko rodowe, datę i miejsce urodzenia, imiona rodziców, obywatelstwo,
     nazwisko rodowe matki, miejsce zamieszkania, zawód wyuczony, a także
     numer PESEL,
   2) dane osobowe w zakresie objętym zapytaniem lub wnioskiem albo
     stwierdzenie, że osoba nie figuruje w Rejestrze,
   3) datę wydania,
   4) nazwisko i imię osoby upoważnionej do jej wydania,
   5) pieczęć urzędową.
                                       
                                   Art. 21.
Minister Sprawiedliwości określi, w drodze rozporządzenia, szczegółowe zasady,
sposób i tryb udzielania informacji o osobach, na podstawie danych
zgromadzonych w Rejestrze, mając na uwadze potrzebę przekazywania takich
informacji, w określonych przypadkach, także przy pomocy urządzeń służących do
automatycznego ich przekazywania, a także określi wzór zapytania o udzielenie
informacji o osobie, o którym mowa w art. 19 ust. 2, oraz wzór formularza
informacji o osobie, o której mowa w art. 20.
                                   Art. 22.
1. Biuro informacyjne niezwłocznie informuje właściwy sąd o ponownym
  prawomocnym skazaniu za przestępstwo lub przestępstwo skarbowe osoby, wobec
  której warunkowo umorzono postępowanie karne, warunkowo zawieszono wykonanie
  kary, zastosowano warunkowe zwolnienie z zakładu karnego albo umorzono
  postępowanie na podstawie przepisów o amnestii, z których wynika, że takie
  skazanie może mieć wpływ na jej stosowanie.
2. W sprawach o wykroczenia biuro informacyjne informuje właściwy sąd o
  ponownym prawomocnym skazaniu za wykroczenie osoby, wobec której warunkowo
  zawieszono wykonanie kary aresztu.
                                   Art. 23.
Informacja o osobie, o której mowa w art. 20, stanowi zaświadczenie, w
rozumieniu przepisów Działu VII Kodeksu postępowania administracyjnego.
                                   Art. 24.
1. Za wydanie z Rejestru informacji o osobie pobiera się opłatę, stanowiącą
  dochód budżetu państwa. Od uiszczenia opłaty zwolnione są podmioty
  wymienione w art. 6 pkt 1-9 i 11.
2. Minister Sprawiedliwości określi, w drodze rozporządzenia, wysokość
  opłaty, o której mowa w ust. 1.
                                  Rozdział 3
                                 Przepis karny
                                       
                                   Art. 25.
Kto bez uprawnienia uzyskuje z Rejestru informację o osobie, podlega grzywnie,
karze ograniczenia wolności albo pozbawienia wolności do lat 2.
                                  Rozdział 4
             Zmiany w przepisach obowiązujących i przepisy końcowe
                                       
                                   Art. 26.
W ustawie z dnia 6 czerwca 1997 r. - Kodeks postępowania karnego (Dz.U. Nr 89,
poz. 555 oraz z 1999 r. Nr 83, poz. 931) w art. 213 § 3 skreśla się.
                                   Art. 27.
W ustawie z dnia 26 października 1982 r. o postępowaniu w sprawach nieletnich
(Dz.U. Nr 35, poz. 228, z 1992 r. Nr 24, poz. 101, z 1995 r. Nr 89, poz. 443,
z 1998 r. Nr 106, poz. 668, z 1999 r. Nr 83, poz. 931 i z 2000 r. Nr 12, poz.
136) w art. 84 § 4 skreśla się.
                                   Art. 28.
W ustawie z dnia 20 czerwca 1985 r. - Prawo o ustroju sądów powszechnych
(Dz.U. z 1994 r. Nr 7, poz. 25, Nr 77, poz. 355, Nr 91, poz. 421 i Nr 105,
poz. 509, z 1995 r. Nr 34, poz. 163 i Nr 81, poz. 406, z 1996 r. Nr 77, poz.
367, z 1997 r. Nr 75, poz. 471, Nr 98, poz. 604, Nr 106, poz. 679, Nr 117,
poz. 751, 752 i 753, Nr 121, poz. 769, Nr 124, poz. 782 i Nr 133, poz. 882, z
1998 r. Nr 98, poz. 607, Nr 160, poz. 1064 i Nr 162, poz. 1118 i 1125 oraz z
1999 r. Nr 20, poz. 180, Nr 60, poz. 636, Nr 75, poz. 853, Nr 83, poz. 931 i
Nr 110, poz. 1255) art. 27 skreśla się.
                                   Art. 29.
W ustawie z dnia 29 sierpnia 1997 r. o ochronie danych osobowych (Dz.U. Nr
133, poz. 883 oraz z 2000 r. Nr 12, poz. 136) w art. 43 w ust. 1 pkt 2
otrzymuje brzmienie:
   "2) przetwarzanych przez właściwe organy dla potrzeb postępowania sądowego
     oraz na podstawie przepisów o Krajowym Rejestrze Karnym,".
   
                                   Art. 30.
1. Istniejące zasoby danych osobowych oraz informacji zgromadzonych w
  Centralnym Rejestrze Skazanych, prowadzonym na podstawie rozporządzenia
  Ministrów Sprawiedliwości i Obrony Narodowej z dnia 30 sierpnia 1993 r. w
  sprawie prowadzenia rejestru osób prawomocnie skazanych, udzielania
  informacji z rejestru oraz trybu zbierania danych w postępowaniu karnym
  dotyczących tych osób (Dz.U. Nr 82, poz. 388), przejmuje Rejestr, jeżeli
  dane te podlegają gromadzeniu na podstawie niniejszej ustawy; w pozostałym
  zakresie dane te likwiduje się.
2. Istniejące zasoby danych osobowych oraz informacji zgromadzonych w
  Centralnym Rejestrze Nieletnich, prowadzonym na podstawie rozporządzenia
  Ministra Sprawiedliwości z dnia 22 sierpnia 1996 r. w sprawie gromadzenia
  danych dotyczących środków wychowawczych i poprawczych stosowanych wobec
  nieletnich oraz sposobu udzielania informacji sądom i prokuratorom o tych
  środkach (Dz.U. Nr 107, poz. 509), przejmuje Rejestr, jeżeli dane te
  podlegają gromadzeniu na podstawie niniejszej ustawy; w pozostałym zakresie
  dane te likwiduje się.
3. Minister Sprawiedliwości określi, w drodze rozporządzenia, szczegółowe
  zasady i tryb przejęcia lub likwidacji danych osobowych, o których mowa w
  ust. 1 i 2, mając na uwadze konieczność zapewnienia ciągłości dostępu do
  tych danych uprawnionym podmiotom oraz zasady ochrony danych osobowych.
                                   Art. 31.
Ilekroć w przepisach prawa jest mowa o "Centralnym Rejestrze Skazanych" lub
"Centralnym Rejestrze Nieletnich", należy przez to rozumieć "Krajowy Rejestr
Karny".
                                   Art. 32.
Ustawa wchodzi w życie po upływie 12 miesięcy od dnia ogłoszenia.
                                                                              
