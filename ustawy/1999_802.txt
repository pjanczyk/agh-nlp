



Dz.U. z 1999 r. Nr 72, poz. 802
                                                                               
                                                                               
                                       
                                    USTAWA
                            z dnia 24 lipca 1999 r.
                                       
                               o Służbie Celnej
                                       
                                       
                                  Rozdział  1
                                Przepisy ogólne
                                       
                                    Art. 1.
1. Tworzy się jednolitą umundurowaną Służbę Celną w celu zapewnienia zgodności
  z prawem przywozu towarów na polski obszar celny oraz wywozu towarów z
  polskiego obszaru celnego.
2. Do zadań Służby Celnej należy realizacja polityki celnej państwa w części
  dotyczącej przywozu i wywozu towarów, a w szczególności:
   1) kontrola przestrzegania przepisów prawa celnego oraz innych przepisów
     związanych z przywozem i wywozem towarów,
   2) wykonywanie czynności związanych z nadawaniem towarom przeznaczenia
     celnego,
   3) wymiar i pobór należności celnych i innych opłat związanych z przywozem i
     wywozem towarów,
   4) rozpoznawanie, zapobieganie i wykrywanie przestępstw i wykroczeń
     związanych z przywozem i wywozem towarów oraz ściganie ich sprawców, w
     zakresie określonym innymi ustawami,
   5) zapobieganie wprowadzaniu na polski obszar celny oraz wyprowadzaniu z
     polskiego obszaru celnego towarów objętych ograniczeniami lub zakazami, w
     szczególności takich jak: odpady szkodliwe, substancje chemiczne,
     materiały jądrowe i promieniotwórcze, środki odurzające i substancje
     psychotropowe oraz broń, amunicja, materiały wybuchowe i technologie
     objęte kontrolą międzynarodową,
   6) współpraca z organami celnymi innych państw oraz organizacjami
     międzynarodowymi,
   7) wykonywanie innych zadań wynikających z przepisów odrębnych.
3. Prawa i obowiązki funkcjonariuszy celnych określa niniejsza ustawa.
4. W jednostkach organizacyjnych Służby Celnej mogą być zatrudniani pracownicy
  administracyjni. Do pracowników tych stosuje się przepisy ustawy o służbie
  cywilnej, chyba że przepisy niniejszej ustawy stanowią inaczej.
5. W jednostkach organizacyjnych Służby Celnej mogą być zatrudniani inni
  pracownicy, niż określeni w ust. 4, do których stosuje się ustawę z dnia 16
  września 1982 r. o pracownikach urzędów państwowych (Dz. U. Nr 31, poz. 214,
  z 1984 r. Nr 35, poz. 187, z 1988 r. Nr 19, poz.132, z 1989 r. Nr 4, poz. 24,
  Nr 34, poz. 178 i poz. 182, z 1990 r. Nr 20, poz. 121, z 1991r. Nr 55, poz.
  234, Nr 88, poz. 400 i Nr 95, poz. 425, z 1992r. Nr 54, poz. 254 i Nr 90,
  poz. 451, z 1994 r. Nr 136, poz. 704, z 1995 r. Nr 132, poz. 640, z 1996 r.
  Nr 89, poz. 402 i Nr 106, poz. 496, z 1997 r. Nr 98, poz. 604,  Nr 133, poz.
  882 i poz. 883 i Nr 141, poz. 943 oraz  z 1998r. Nr 131, poz. 860, Nr 155,
  poz. 1016 i Nr 162, poz. 1118), w zakresie określonym w jej art. 46.
6. W stosunku do pracowników, o których mowa w ust. 4 i 5, zatrudnionych w
  Głównym Urzędzie Ceł, zadania przewidziane dla dyrektora generalnego urzędu
  wykonuje Prezes Głównego Urzędu Ceł. Art. 20 ust. 4 ustawy z dnia 18 grudnia
  1998 r. o służbie cywilnej (Dz.U. z 1999 r. Nr 49, poz. 483) stosuje się
  odpowiednio.
7. Urzędem w rozumieniu niniejszej ustawy jest urząd, o którym mowa w art. 284
  § 2 ustawy z dnia 9 stycznia 1997 r. Kodeks celny (Dz.U. Nr 23, poz. 117, Nr
  64, poz. 407, Nr 121, poz. 770, Nr 157, poz. 1026 i Nr 160, poz. 1084, z 1998
  r. Nr 106, poz. 668, Nr 160, poz. 1063, z 1999 r. Nr 40, poz. 402)  oraz
  Główny
  Urząd Ceł.
8. Kierownikiem urzędu w rozumieniu niniejszej ustawy jest Prezes Głównego
  Urzędu Ceł w odniesieniu do Głównego Urzędu Ceł lub dyrektor urzędu celnego w
  odniesieniu do urzędu celnego.
9. W sprawach związanych z pełnieniem służby oraz zatrudnieniem w jednostkach
  organizacyjnych służby celnej właściwym do podejmowania rozstrzygnięć jest
  kierownik urzędu, chyba że ustawa stanowi inaczej.
                                       
                                    Art. 2.
W Służbie Celnej może pełnić służbę osoba, która:
   1) jest obywatelem polskim,
   2) korzysta z pełni praw publicznych,
   3) nie była karana za przestępstwo popełnione umyślnie,
   4) ma co najmniej średnie wykształcenie,
   5) cieszy się nieposzlakowaną opinią,
   6) posiada stan zdrowia pozwalający na pełnienie służby na określonym
     stanowisku.
                                       
                                    Art. 3.
1. Każdy obywatel ma prawo do informacji o wolnych stanowiskach służbowych w
  Służbie Celnej.
2. Minister właściwy do spraw finansów publicznych określi, w drodze
  rozporządzenia, szczegółowy zakres informacji, o których mowa w ust. 1 i
  sposób podawania ich do wiadomości, uwzględniający kryteria naboru na
  poszczególne stanowiska. Zakres podanych do wiadomości informacji nie może
  ujawniać stanu obsady etatowej urzędów celnych.
                                       
                                    Art. 4.
Funkcjonariusz celny, w związku z pełnieniem obowiązków służbowych, korzysta z
ochrony przewidzianej w ustawie z dnia 6 czerwca 1997 r. - Kodeks karny (Dz. U.
Nr 88, poz. 553 i Nr 128, poz. 840) dla funkcjonariuszy publicznych.
                                       
                                    Art. 5.
1. Ustanawia się odznakę honorową "Zasłużony dla Służby Celnej".
2. Odznakę honorową "Zasłużony dla Służby Celnej" nadaje minister właściwy do
  spraw finansów publicznych osobom wyróżniającym się w Służbie Celnej lub
  mających szczególne zasługi dla Służby Celnej.
3. Rada Ministrów określi, w drodze rozporządzenia, wzór odznaki, szczegółowe
  zasady i tryb jej nadawania, a także sposób jej noszenia,  oraz wzór wniosku
  o nadanie odznaki i legitymacji. We wzorze wniosku powinny zostać
  sprecyzowane niezbędne dane, w tym informacje o osiągnięciach uzasadniających
  nadanie odznaki.
4. Minister właściwy do spraw finansów publicznych określi, w drodze
  rozporządzenia, wzór sztandaru Służby Celnej oraz tryb jego nadania. Wzór
  sztandaru Służby Celnej powinien nawiązywać do tradycji administracji celnej.
                                       
                                    Art. 6.
Dzień 21 września ustanawia się dniem Służby Celnej.
                                  Rozdział 2
             Stanowiska i stopnie służbowe funkcjonariuszy celnych
                                       
                                    Art. 7.
1. Funkcjonariusze celni pełnią służbę na stanowiskach służbowych.
2. Minister właściwy do spraw finansów publicznych określi, w drodze
  rozporządzenia, stanowiska służbowe funkcjonariuszy celnych, wymagane
  kwalifikacje do ich zajmowania w zakresie wykształcenia i praktyki zawodowej
  oraz szczegółowe zasady awansowania. W rozporządzeniu zostaną określone
  dokumenty, które należy złożyć w celu potwierdzenia spełnienia określonych
  wymogów. Przy określaniu szczegółowych zasad awansowania powinny zostać
  uwzględnione także szczególne kwalifikacje zawodowe.
                                       
                                    Art. 8.
1. Ustanawia się następujące stopnie służbowe funkcjonariuszy celnych:
   1) aplikant celny,
   2) młodszy rewident celny,
   3) rewident celny,
   4) starszy rewident celny,
   5) młodszy dyspozytor celny,
   6) dyspozytor celny,
   7) starszy dyspozytor celny,
   8) młodszy aspirant celny,
   9) aspirant celny,
  10) starszy aspirant celny,
  11) podkomisarz celny,
  12) komisarz celny,
  13) nadkomisarz celny,
  14) generalny komisarz celny,
  15) krajowy komisarz celny.
2. Prezesowi Głównego Urzędu Ceł przysługuje z mocy ustawy stopień krajowego
  komisarza celnego.
3. Nadania stopni: podkomisarz celny, komisarz celny, nadkomisarz celny,
  generalny komisarz celny  dokonuje Prezes Głównego Urzędu Ceł.
4. Pozostałe stopnie nadaje kierownik urzędu, w którym funkcjonariusz celny
  pełni służbę.
5. Dyrektorom urzędów celnych i ich zastępcom stopnie nadaje Prezes Głównego
  Urzędu Ceł.
                                       
                                    Art. 9.
1. Nadanie funkcjonariuszom celnym stopni służbowych, o których mowa w art. 8
  ust. 1 pkt 2-14, następuje w zależności od zajmowanego stanowiska, opinii
  służbowej, oceny okresowej i posiadanych kwalifikacji zawodowych.
2. Nadanie wyższego stopnia służbowego nie może nastąpić wcześniej niż po
  odbyciu służby w stopniu:
   1) młodszego rewidenta celnego     roku,
   2) rewidenta celnego             roku,
   3) starszego rewidenta celnego     roku,
   4) młodszego dyspozytora celnego        2 lat
   5) dyspozytora celnego                2 lat,
   6) starszego dyspozytora celnego        2 lat,
   7) młodszego aspiranta celnego     2 lat,
   8) aspiranta celnego             2 lat,
   9) starszego aspiranta celnego         2 lat,
  10) podkomisarza celnego           2 lat,
  11) komisarza celnego             2 lat,
  12) nadkomisarza celnego           2 lat.
3. Funkcjonariuszowi celnemu posiadającemu pozytywną opinię służbową oraz
  szczególne kwalifikacje zawodowe można nadać wyższy stopień przed upływem
  ustalonych okresów.
4. Minister właściwy do spraw finansów publicznych określi, w drodze
  rozporządzenia, szczegółowy tryb nadawania stopni funkcjonariuszom celnym,
  biorąc pod uwagę zajmowane stanowisko, kwalifikacje, okres pełnienia służby.
                                       
                                  Rozdział 3
            Nawiązanie stosunku służbowego funkcjonariuszy celnych
                                       
                                   Art. 10.
1. Stosunek służbowy funkcjonariusza celnego powstaje w drodze mianowania, na
  podstawie dobrowolnego zgłoszenia się do służby.
2. Osobę przyjętą do służby mianuje się funkcjonariuszem w służbie
  przygotowawczej.
3. Z dniem mianowania, funkcjonariuszowi celnemu, o którym mowa w ust. 1,
  nadaje się stopień służbowy aplikanta celnego.
4. Służba przygotowawcza trwa 3 lata i kończy się oceną kwalifikacyjną,
  dokonywaną przez kierownika urzędu.
5. Powołanie osób na wyższe stanowiska w jednostkach organizacyjnych Służby
  Celnej regulują przepisy Kodeksu celnego.
6. Powołanie na wyższe stanowiska kierownicze, o których mowa w art. 17 ust. 1
  pkt 2 i 3:
   1) funkcjonariusza celnego - następuje w ramach stosunku służbowego,
   2) innej osoby, niż określona w pkt 1 - powoduje nawiązanie stosunku pracy
     na podstawie powołania.
7. Do osób, o których mowa w ust. 6 pkt 2 stosuje się odpowiednio przepisy
  ustawy o służbie cywilnej dotyczące pracowników służby cywilnej.
                                   Art. 11.
W okresie służby przygotowawczej funkcjonariusz celny jest obowiązany:
   1) odbyć przeszkolenie praktyczne,
   2) potwierdzić egzaminem ukończenie zasadniczego kursu celnego lub złożyć
     egzamin zawodowy,
   3) potwierdzić egzaminem znajomość języka obcego w zakresie umożliwiającym
     wykonywanie obowiązków służbowych.
                                       
                                   Art. 12.
1. W okresie służby przygotowawczej funkcjonariusz celny podlega okresowej,
  przeprowadzonej co 6 miesięcy ocenie. Okresową ocenę wystawia kierownik
  urzędu.
2. Minister właściwy do spraw finansów publicznych określi, w drodze
  rozporządzenia, program przebiegu służby przygotowawczej, w tym określi
  szczegółowe warunki i tryb egzaminów, o których mowa w art. 11 pkt 2 i 3.
  Program przebiegu służby przygotowawczej powinien uwzględniać różnorodność
  zadań wykonywanych przez funkcjonariuszy celnych.
3. Prezes Głównego Urzędu Ceł, w szczególnie uzasadnionych wypadkach, może
  zwolnić funkcjonariusza od obowiązków określonych w art. 11 oraz skrócić, nie
  więcej niż o 6 miesięcy, okres służby przygotowawczej.
4. W razie przerwy w wykonywaniu przez funkcjonariusza celnego obowiązków
  służbowych, trwającej dłużej niż trzy miesiące, Prezes Głównego Urzędu Ceł na
  wniosek kierownika urzędu może przedłużyć okres służby przygotowawczej.
                                       
                                   Art. 13.
Po zakończeniu służby przygotowawczej z wynikiem pozytywnym funkcjonariusz
celny zostaje mianowany do służby stałej.
                                       
                                   Art. 14.
1. Aktu mianowania funkcjonariusza celnego dokonuje Prezes Głównego Urzędu Ceł
  lub upoważniona przez niego osoba.
2. Akt mianowania powinien określać:
   1) imię i nazwisko,
   2) oznaczenie urzędu, w którym pełniona jest służba,
   3) stanowisko służbowe,
   4) stopień służbowy,
   5) uposażenie,
   6) datę mianowania.
3. Do zmiany stopni służbowych stosuje się odpowiednio art. 8 ust. 2 - 5.
                                       
                                   Art. 15.
1. Przed podjęciem służby funkcjonariusz celny składa pisemne ślubowanie
  następującej treści:
       "Świadomy podejmowanych obowiązków funkcjonariusza celnego - ślubuję
       wiernie służyć Rzeczypospolitej Polskiej, przestrzegać zasad
       Konstytucji Rzeczypospolitej Polskiej rzetelnie wykonywać powierzone mi
       zadania, oraz strzec dobrego imienia służby, honoru i godności
       funkcjonariusza celnego.
2. Do treści ślubowania, o którym mowa w ust. 1 funkcjonariusz celny może
  dodać słowa "Tak mi dopomóż Bóg.".
                                       
                                   Art. 16.
1. Kierownik urzędu prowadzi dokumentację przebiegu służby funkcjonariuszy
  celnych w aktach osobowych.
2. Minister właściwy do spraw finansów publicznych określi, w drodze
  rozporządzenia, szczegółowe zasady prowadzenia dokumentacji, o której mowa w
  ust.1, oraz wzór legitymacji służbowej.
                                       
                                  Rozdział 4
          Wyższe stanowiska kierownicze w jednostkach organizacyjnych
                                 Służby Celnej
                                       
                                   Art. 17.
1. Stanowiska:
   1) Prezesa Głównego Urzędu Ceł i dwóch wiceprezesów,
   2) Dyrektora Głównego Urzędu Ceł, dyrektora departamentu (komórki
     równorzędnej) i jego zastępców w Głównym Urzędzie Ceł,
   3) dyrektora urzędu celnego i jego zastępców,
 są  wyższymi stanowiskami kierowniczymi w jednostkach organizacyjnych Służby
  Celnej.
2.  Dobór kandydatów na stanowiska dyrektorów, o których mowa w ust. 1 pkt 2 i
  3, dokonywany jest w drodze konkursu. Konkurs przeprowadza Prezes Głównego
  Urzędu Ceł.
3. W toku konkursu sprawdzeniu podlega wiedza niezbędna do wykonywania zadań
  na stanowisku, na które przeprowadzany jest konkurs, predyspozycje i
  zdolności ogólne oraz umiejętności kierownicze. Szczegółowe wymagania
  dotyczące stanowiska, na które przeprowadzany jest konkurs, określa Prezes
  Głównego Urzędu Ceł.
4. Konkurs przeprowadza się, jeżeli do konkursu zgłosiło się co najmniej 3
  kandydatów. W wyniku konkursu wyłania się co najmniej 2 kandydatów, spośród
  których Prezes Głównego Urzędu Ceł powołuje jednego.
5. W wypadku braku odpowiedniej liczby kandydatów do przeprowadzenia konkursu,
  doboru na stanowiska Dyrektora Głównego Urzędu Ceł, dyrektora departamentu
  (komórki równorzędnej) i dyrektora urzędu celnego dokonuje Prezes Głównego
  Urzędu Ceł.
6. Minister właściwy do spraw finansów publicznych określi, w drodze
  rozporządzenia, szczegółowe zasady i tryb przeprowadzania konkursów, o
  których mowa w ust.2-4. Określając tryb przeprowadzania konkursu, minister
  właściwy do spraw finansów publicznych uwzględni niezbędne wymagania, które
  powinni spełniać kandydaci, a w szczególności wykształcenie i w zależności od
  stanowiska niezbędny okres stażu służby lub pracy w Służbie Celnej
  pozwalający na właściwe wykonywanie obowiązków służbowych, oraz określi wykaz
  stanowisk, które mogą być obejmowane wyłącznie przez funkcjonariuszy celnych.
7. Minister właściwy do spraw finansów publicznych może określić , w drodze
  rozporządzenia, inne stanowiska niż dyrektorzy określeni w ust. 1 pkt 2 i 3,
  na które dobór kandydatów przeprowadzany jest w drodze konkursu,
  uwzględniając zakres obowiązków wymaganych na danym stanowisku.
8. Niezależnie od informacji określonej w art. 3, kierownicy urzędów mają
  obowiązek upowszechnić informację o konkursie w kierowanym przez siebie
  urzędzie poprzez umieszczenie ogłoszenia w miejscu powszechnie dostępnym w
  siedzibie urzędu. Prezes Głównego Urzędu Ceł ogłasza w dzienniku o zasięgu
  ogólnopolskim szczegółową informację o konkursie.
9. Przepisy ust. 2-8 stosuje się również do kandydatów nie będących
  funkcjonariuszami celnymi.
                                       
                                  Rozdział 5
           Zmiana warunków pełnienia służby funkcjonariuszy celnych
                                       
                                   Art. 18.
1. Jeżeli wymagają tego potrzeby Służby Celnej, funkcjonariuszowi celnemu
  można zlecić na okres do 6 miesięcy w roku kalendarzowym wykonywanie innych
  obowiązków służbowych, zgodnych z jego kwalifikacjami.
2. Funkcjonariusza celnego można, gdy wymagają tego ważne względy służbowe,
  przenieść na takie samo lub równorzędne stanowisko do innego urzędu, w tej
  samej lub innej miejscowości.
3. Funkcjonariuszowi celnemu, w związku z przeniesieniem do służby w innej
  miejscowości, przysługuje jednorazowe świadczenie pieniężne na
  zagospodarowanie w wysokości jednomiesięcznego uposażenia, należnego w dniu
  przeniesienia, w wypadku gdy łączy się z tym zmiana miejsca zamieszkania.
4. Funkcjonariusza celnego można, gdy wymagają tego potrzeby służbowe,
  przenieść czasowo na okres do 6 miesięcy w roku kalendarzowym do innej
  jednostki organizacyjnej Służby Celnej  w tej samej lub innej miejscowości.
5. W wypadkach określonych w ust. 1, 2 i 4, funkcjonariuszowi celnemu
  przysługuje uposażenie stosownie do wykonywanych obowiązków służbowych, lecz
  nie niższe od dotychczas otrzymywanego.
6. Przeniesień, o których mowa w ust. 2 i 4, jeśli łączy się to z
  przeniesieniem do innego urzędu,  dokonuje Prezes Głównego Urzędu Ceł.
                                       
                                   Art. 19.
Nie można bez zgody zainteresowanego przenieść do pełnienia służby w innej
miejscowości:
   1) kobiety w ciąży,
   2) funkcjonariusza celnego, samodzielnie sprawującego opiekę nad dzieckiem
     do lat 14.
                                       
                                   Art. 20.
1. Przeniesienie funkcjonariusza celnego  do innej miejscowości, z której
  dojazd jest znacznie utrudniony, wymaga zapewnienia funkcjonariuszowi
  odpowiednich warunków mieszkaniowych, z uwzględnieniem jego sytuacji
  rodzinnej.
2. W wypadkach określonych w ust.1, funkcjonariuszowi celnemu przysługuje
  zwrot kosztów przeniesienia, w tym zwrot kosztów podróży.
3. Minister właściwy do spraw finansów publicznych określi, w drodze
  rozporządzenia, szczegółowe warunki przyznawania świadczeń, o których mowa w
  ust. 1 i 2 oraz ich wysokość. Rozporządzenie powinno określać sposób
  udokumentowania przez funkcjonariusza celnego poniesionych kosztów
  przeniesienia, w tym  podróży.
                                       
                                   Art. 21.
1. W razie reorganizacji urzędu, funkcjonariusza celnego można przenieść na
  inne równorzędne lub niższe stanowisko służbowe w tym urzędzie, odpowiadające
  jego kwalifikacjom, jeżeli nie jest możliwe dalsze pełnienie służby na
  dotychczasowym stanowisku.
2. Przez okres sześciu miesięcy po przeniesieniu funkcjonariuszowi celnemu
  przysługuje uposażenie nie niższe od dotychczasowego.
                                       
                                   Art. 22.
Funkcjonariusza celnego można przenieść na niższe stanowisko w razie:
   1) trwałej utraty zdolności do służby na zajmowanym stanowisku, stwierdzonej
     przez lekarza, z tym że przez okres 3 miesięcy zachowuje on prawo do
     dotychczasowego uposażenia;   jeżeli funkcjonariusz celny zostaje poddany
     rehabilitacji zdrowotnej lub przysposobieniu do innych obowiązków
     służbowych zachowuje prawo do dotychczasowego uposażenia przez okres 12
     miesięcy,
   2) likwidacji zajmowanego stanowiska, gdy nie ma możliwości przeniesienia go
     na inne, równorzędne stanowisko; art. 21 ust. 2 stosuje się odpowiednio,
   3) pisemnego wniosku funkcjonariusza celnego.
                                       
                                  Rozdział 6
     Zawieszenie funkcjonariuszy celnych w pełnieniu obowiązków służbowych
                                       
                                   Art. 23.
1. Funkcjonariusza  celnego zawiesza się w pełnieniu obowiązków służbowych na
  czas nie dłuższy niż 3 miesiące, w razie wszczęcia przeciwko niemu
  postępowania karnego w sprawie o przestępstwo popełnione umyślnie, ścigane z
  oskarżenia publicznego.
2. Funkcjonariusza celnego można zawiesić w pełnieniu obowiązków służbowych na
  czas nie dłuższy niż 3 miesiące w razie wszczęcia przeciwko niemu
  postępowania karnego w sprawie o przestępstwo popełnione nieumyślnie ścigane
  z oskarżenia publicznego lub postępowania dyscyplinarnego, o którym mowa w
  rozdziale 12, jeżeli jest to celowe z uwagi na dobro postępowania lub dobro
  służby.
3. W szczególnie uzasadnionych wypadkach okres zawieszenia w pełnieniu
  obowiązków służbowych można przedłużyć do 12 miesięcy.
4. Okres zawieszenia w pełnieniu obowiązków służbowych wlicza się do okresu
  pełnienia służby, od którego zależą uprawnienia funkcjonariusza celnego. W
  wypadku, o którym mowa w ust. 1, okres zawieszenia jest wliczany tylko
  wówczas, gdy w postępowaniu karnym funkcjonariusz celny został uniewinniony
  albo postępowanie zostało umorzone.
5. Wniesienie środka odwoławczego od zawieszenia nie wstrzymuje decyzji o
  zawieszeniu.
                                       
                                   Art. 24.
W okresie zawieszenia funkcjonariuszowi celnemu przysługuje uposażenie na
zasadach określonych w art. 60.
                                       
                                  Rozdział 7
                          Ustanie stosunku służbowego
                                       
                                   Art. 25.
1. Funkcjonariusza celnego zwalnia się ze służby w wypadku:
   1) orzeczenia trwałej niezdolności do służby,
   2) wymierzenia kary dyscyplinarnej wydalenia ze służby,
   3) skazania prawomocnym wyrokiem sądu za przestępstwo popełnione umyślnie,
   4) zrzeczenia się obywatelstwa polskiego,
   5) nieprzydatności do służby, stwierdzonej w ocenie okresowej lub opinii
     służbowej w okresie służby przygotowawczej,
   6) odmowy złożenia ślubowania,
   7) prawomocnego orzeczenia utraty praw publicznych,
   8) prawomocnego orzeczenia zakazu wykonywania zawodu funkcjonariusza
     celnego,
   9) odmowy wykonania decyzji w sprawie przeniesienia, o którym mowa w art. 18
     ust. 2 i 4,
  10) zgłoszenia przez funkcjonariusza celnego pisemnego żądania zwolnienia ze
     służby,
  11) trwałej utraty zdolności fizycznej lub psychicznej do pełnienia służby
     na zajmowanym stanowisku, stwierdzonej przez lekarza orzecznika Zakładu
     Ubezpieczeń Społecznych, jeżeli nie ma możliwości pełnienia służby przez
     funkcjonariusza celnego na innym stanowisku, odpowiednim do jego stanu
     zdrowia i kwalifikacji zawodowych albo gdy funkcjonariusz celny odmawia
     przejścia na takie stanowisko.
2. W wypadku zgłoszenia pisemnego żądania zwolnienia, o którym mowa w ust. 1
  pkt 10, funkcjonariusza celnego zwalnia się ze służby w terminie do 3
  miesięcy od dnia tego zgłoszenia.
3. Odwołanie osób powołanych na wyższe stanowiska kierownicze w jednostkach
  organizacyjnych Służby Celnej regulują przepisy Kodeksu celnego.
4. Odwołanie, o którym mowa w ust. 3 powoduje, z zastrzeżeniem ust. 5 i 6,
  zwolnienie z jednostki organizacyjnej Służby Celnej.
5. Jeżeli osoby, o których mowa w ust. 3, były powołane spośród
  funkcjonariuszy celnych, to ich odwołanie ze stanowiska nie powoduje
  zwolnienia ze służby, a wyznaczenie stanowisk, na których będą pełnić służbę
  po odwołaniu należy do kompetencji kierownika urzędu, w którym poprzednio
  pełnili służbę.
6. Do pracowników administracyjnych zatrudnionych przed powołaniem w
  jednostkach organizacyjnych Służby Celnej ust. 5 stosuje się odpowiednio.
                                       
                                   Art. 26.
Funkcjonariusza celnego  można zwolnić ze służby w wypadku:
   1) niewywiązywania się z obowiązków służbowych w okresie odbywania służby
     stałej, stwierdzonego w dwóch następujących po sobie ocenach okresowych
     lub opiniach służbowych, między którymi upłynęło co najmniej 6 miesięcy,
   2) skazania prawomocnym wyrokiem sądu za przestępstwo inne niż określone w
     art. 25 ust. 1 pkt 3,
   3) powołania do innej służby państwowej, a także objęcia funkcji z wyboru w
     organach wykonawczych samorządu terytorialnego lub stowarzyszeniach,
   4) nabycia prawa  do emerytury lub renty z tytułu niezdolności do pracy,
   5) niewyrażenia zgody na przeniesienie na niższe stanowisko służbowe,
   6) nieobecności w służbie z powodu choroby trwającej dłużej  niż rok,
   7) likwidacji urzędu lub jego reorganizacji związanej ze zmniejszeniem
     liczby etatów, jeżeli nie jest możliwe przeniesienie funkcjonariusza
     celnego na inne stanowisko lub do innego urzędu celnego,
   8) warunkowego umorzenia postępowania karnego, jeżeli ścigany czyn dotyczył
     przestępstwa popełnionego umyślnie, ściganego z oskarżenia publicznego,
   9) odmowy poddania się badaniom lekarskim, o których mowa w art. 39 ust.1,
  10) zaistnienia innej, niż określone w pkt 1-9, ważnej przyczyny, jeżeli
     dalsze pozostawanie w służbie nie gwarantuje należytego wykonywania
     obowiązków służbowych; zwolnienie funkcjonariusza celnego ze służby może
     nastąpić w tym wypadku po zasięgnięciu opinii związku zawodowego
     funkcjonariuszy celnych.
                                       
                                   Art. 27.
1. W wypadkach, o których mowa w art. 25 ust. 1 pkt 9 i 11 oraz w art. 26,
  zawiadomienie o zwolnieniu ze służby doręcza się funkcjonariuszowi celnemu z
  dwutygodniowym wyprzedzeniem w okresie służby przygotowawczej oraz z
  trzymiesięcznym wyprzedzeniem w okresie służby stałej.
2. Po doręczeniu zawiadomienia, o którym mowa w ust. 1, jeżeli jest to
  uzasadnione dobrem służby, funkcjonariusz celny może być zwolniony od
  pełnienia służby, z zachowaniem prawa do uposażenia.
                                       
                                   Art. 28.
Funkcjonariuszowi celnemu, który został przeniesiony na niższe stanowisko,
niższy stopień lub zwolniony ze służby w związku ze skazaniem prawomocnym
wyrokiem lub wydaniem orzeczenia o warunkowym umorzeniu postępowania karnego,
kierownik urzędu proponuje pełnienie służby na poprzednich warunkach w razie
uchylenia prawomocnego wyroku skazującego lub orzeczenia o warunkowym umorzeniu
postępowania karnego i wydania wyroku uniewinniającego lub orzeczenia o
umorzeniu postępowania karnego
                                       
                                   Art. 29.
W razie uchylenia kary dyscyplinarnej przeniesienia na niższe stanowisko
służbowe lub kary wydalenia ze służby, stosuje się odpowiednio przepis art. 28.
                                       
                                   Art. 30.
1. Funkcjonariusz celny zwolniony ze służby otrzymuje niezwłocznie świadectwo
  służby.
2. Funkcjonariusz może żądać sprostowania świadectwa służby.
3. Świadectwo służby jest wydawane na zasadach określonych w przepisach prawa
  pracy.
                                       
                                  Rozdział 8
                                  Czas służby
                                       
                                   Art. 31.
1. Czas pełnienia służby funkcjonariusza celnego jest określony wymiarem jego
  obowiązków, z uwzględnieniem prawa do wypoczynku.
2. W wypadkach uzasadnionych rodzajem służby i jej organizacją może być
  stosowany system zmianowy.
3. Minister właściwy do spraw finansów publicznych określi, w drodze
  rozporządzenia, szczegółowe zasady ustalania rozkładu czasu służby, w
  szczególności biorąc pod uwagę zagwarantowanie prawa do wypoczynku.
                                       
                                  Rozdział 9
                       Obowiązki funkcjonariuszy celnych
                                       
                                   Art. 32.
1. Funkcjonariusz celny jest obowiązany w szczególności:
   1) dochować obowiązków wynikających ze złożonego ślubowania,
   2) rzetelnie i bezstronnie, sprawnie i terminowo wykonywać powierzone
     zadania,
   3) racjonalnie gospodarować środkami publicznymi,
   4) podnosić kwalifikacje zawodowe,
   5) godnie zachowywać się w służbie oraz poza nią.
2. Funkcjonariusz celny jest obowiązany złożyć oświadczenie o swoim stanie
  majątkowym przy nawiązywaniu stosunku służbowego, co najmniej raz do roku, na
  zakończenie służby oraz na żądanie kierownika urzędu. Treść oświadczenia
  stanowi tajemnicę służbową.
3. Minister właściwy do spraw finansów publicznych określi, w drodze
  rozporządzenia, szczegółowy tryb i warunki składania oświadczenia, o którym
  mowa w ust. 2, oraz wzór oświadczenia.
                                       
                                   Art. 33.
1. Funkcjonariusz celny przy wykonywaniu obowiązków służbowych nie może
  kierować się interesem jednostkowym lub grupowym.
2. Funkcjonariusz celny nie może:
   1) publicznie manifestować poglądów politycznych,
   2) uczestniczyć w strajku, a także działalności zakłócającej normalną pracę
     urzędu.
3. Funkcjonariusz celny nie może być członkiem partii politycznej, z chwilą
  przyjęcia funkcjonariusza do służby ustaje jego dotychczasowe członkostwo w
  partii politycznej.
                                       
                                   Art. 34.
Funkcjonariusz celny nie może:
   1) być członkiem zarządów, rad nadzorczych lub komisji rewizyjnych spółek
     prawa handlowego,
   2) być zatrudniony lub wykonywać innych zajęć w spółkach prawa handlowego,
     które mogłyby wywołać podejrzenie o jego stronniczość lub interesowność,
   3) być członkiem zarządów, rad nadzorczych lub komisji rewizyjnych
     spółdzielni, z wyjątkiem rad nadzorczych spółdzielni mieszkaniowych,
   4) być członkiem zarządów fundacji prowadzących działalność gospodarczą,
   5) posiadać w spółkach prawa handlowego więcej niż 2% akcji lub udziałów
     przedstawiających więcej niż 2% kapitału zakładowego - w każdej z tych
     spółek,
   6) prowadzić działalności gospodarczej na własny rachunek lub wspólnie z
     innymi osobami, a także zarządzać taką działalnością lub być
     przedstawicielem czy pełnomocnikiem w prowadzeniu takiej działalności; nie
     dotyczy to działalności wytwórczej w rolnictwie w zakresie produkcji
     roślinnej i zwierzęcej, w formie i zakresie gospodarstwa rodzinnego,
   7) sprawować funkcji w podmiotach, których działalność jest związana z
     obrotem towarów z zagranicą lub obrotem krajowym towarów pochodzących z
     zagranicy, lub świadczyć pracy na rzecz tych podmiotów albo na rzecz
     przedstawicielstw firm zagranicznych prowadzących działalność na
     terytorium Rzeczypospolitej Polskiej.
                                       
                                   Art. 35.
Małżonkowie oraz osoby pozostające ze sobą w stosunku pokrewieństwa do drugiego
stopnia włącznie lub powinowactwa pierwszego stopnia nie mogą pełnić służby w
urzędzie, jeżeli powstałby między tymi osobami stosunek podległości służbowej.
                                       
                                   Art. 36.
1. Funkcjonariusz celny jest obowiązany wypełniać polecenia służbowe
  przełożonych.
2. Jeżeli polecenie służbowe w przekonaniu funkcjonariusza celnego jest
  niezgodne z prawem, godzi w interes społeczny lub zawiera znamiona pomyłki,
  funkcjonariusz celny powinien przedstawić swoje zastrzeżenia przełożonemu na
  piśmie. W razie pisemnego potwierdzenia polecenia funkcjonariusz celny
  powinien je wykonać, zawiadamiając jednocześnie o zastrzeżeniach kierownika
  urzędu, a gdy polecenie wydał kierownik urzędu - organ nadrzędny nad urzędem.
3. Funkcjonariusz celny jest obowiązany odmówić wykonania polecenia, jeśli
  jego wykonanie prowadziłoby do popełnienia przestępstwa lub wykroczenia.
4. O odmowie wykonania polecenia, o którym mowa w ust. 3, funkcjonariusz celny
  jest obowiązany  zawiadomić kierownika urzędu, bądź organ nadrzędny nad
  urzędem, z pominięciem drogi służbowej.
                                       
                                    Art. 37.
1. Funkcjonariusz celny  może wykonywać dodatkowe zajęcia zarobkowe jedynie na
  zlecenie organów administracji rządowej za zgodą Prezesa Głównego Urzędu Ceł
  lub w zakresie działalności publicystycznej i dydaktycznej.
2. Funkcjonariusz celny nie może wykonywać zajęć, które pozostawałyby w
  sprzeczności z jego obowiązkami albo mogłyby wywołać podejrzenie o
  stronniczość lub interesowność.
                                       
                                   Art. 38.
1. Funkcjonariusz celny podlega ocenie okresowej raz na rok, z zastrzeżeniem
  ust. 5. Oceny okresowej dokonuje kierownik urzędu, w którym funkcjonariusz
  pełni służbę.
2. Oceny okresowej dyrektora urzędu  i jego zastępców dokonuje Prezes Głównego
  Urzędu Ceł.
3. Minister właściwy do spraw finansów publicznych, określi, w drodze
  rozporządzenia, szczegółowy tryb postępowania przy dokonywaniu ocen
  funkcjonariuszy celnych.
4. O treści oceny okresowej powiadamia się funkcjonariusza celnego.
5. W razie negatywnej oceny okresowej, dodatkową ocenę przeprowadza się po
  upływie 6 miesięcy od dnia doręczenia funkcjonariuszowi celnemu pierwszej
  oceny. W wypadku nieobecności funkcjonariusza celnego w służbie, bieg terminu
  zawiesza się na czas tej nieobecności.
6. Niezależnie od ocen okresowych dokonywanych przez kierownika urzędu,
  bezpośredni przełożony może wydawać opinie służbowe dotyczące przebiegu
  służby funkcjonariusza celnego. Przepis ust. 4 stosuje się odpowiednio.
7. Od oceny okresowej funkcjonariusz celny może, w terminie 14 dni od dnia
  powiadomienia, odwołać się do Prezesa Głównego Urzędu Ceł. W wypadku oceny
  okresowej dokonanej przez Prezesa Głównego Urzędu Ceł odwołanie przysługuje
  do ministra właściwego do spraw finansów publicznych.
8. Od opinii służbowej, o której mowa w ust. 6, funkcjonariusz celny może w
  terminie 14 dni od dnia powiadomienia odwołać się do kierownika urzędu.
  Przepis ust. 7 zdanie drugie stosuje się odpowiednio.
                                       
                                   Art. 39.
1. W uzasadnionych wypadkach funkcjonariusz celny może być z urzędu skierowany
  na badania lekarskie, w celu określenia stanu zdrowia oraz ustalenia
  zdolności do wykonywania służby.
2. Jeżeli przemawia za tym dobro służby, funkcjonariusz może być poddany, za
  jego zgodą, badaniom psycho-fizycznym.
                                       
                                   Art. 40.
1. Funkcjonariusz celny jest obowiązany wykonywać obowiązki służbowe w
  umundurowaniu. W uzasadnionych wypadkach kierownik urzędu może zwolnić
  funkcjonariusza celnego od wykonywania obowiązków służbowych w umundurowaniu.
2. Umundurowanie, o którym mowa w ust. 1, funkcjonariusz celny otrzymuje
  bezpłatnie.
3. Minister właściwy do spraw finansów publicznych określi, w drodze
  rozporządzenia:
   1) szczegółowe zasady przydziału, okresy zużycia, wzory, kolory i normy
     umundurowania i oznaczeń stopni funkcjonariuszy celnych,
   2) szczegółowe zasady i sposób noszenia umundurowania i oznaczeń stopni,
   3) wysokość i warunki przyznawania równoważnika pieniężnego w zamian za
     umundurowanie oraz za okresowe czyszczenie munduru,
   4) wypadki, w jakich funkcjonariusze celni nie mają obowiązku pełnienia
     służby w umundurowaniu
 - biorąc pod uwagę ilość i rodzaje składników umundurowania oraz okres
  używalności tych składników.
                                       
                                   Art. 41.
1. Funkcjonariusz celny, który został zwolniony ze służby przed upływem 3 lat
  od ukończenia nauki w szkole wyższej lub na kursach zawodowych, której koszty
  zostały poniesione przez kierownika urzędu, jest zobowiązany zwrócić kwotę
  stanowiącą równowartość kosztów jakie poniósł urząd w związku z tym
  kształceniem.
2. Przepis ust.1 ma zastosowanie w wypadku:
   1) zwolnienia ze służby funkcjonariusza celnego z przyczyn, o których mowa w
     art. 25 ust. 1 pkt 2-4 i 6-10,
   2) zwolnienia ze służby funkcjonariusza celnego z przyczyn, o których mowa w
     art. 26 pkt 1, 2, 8 i 9.
3. W uzasadnionych wypadkach Prezes Głównego Urzędu Ceł  może zwolnić osobę
  zobowiązaną do zwrotu kosztów, określonych w ust. 1, z obowiązku ich zwrotu.
                                       
                                  Rozdział 10
                      Uprawnienia funkcjonariuszy celnych
                                       
                                   Art. 42.
Funkcjonariuszom celnym i członkom ich rodzin mogą być przyznane świadczenia
socjalne, których rodzaj i zakres ustala Rada Ministrów w drodze
rozporządzenia. Rada Ministrów, ustalając rodzaj i zakres tych świadczeń,
uwzględni szczególne warunki pełnienia służby przez funkcjonariuszy celnych.
                                       
                                   Art. 43.
1. Do funkcjonariusza celnego kobiety stosuje się przepisy prawa pracy
  dotyczące szczególnej ochrony pracy kobiet, chyba że przepisy niniejszej
  ustawy są dla niej korzystniejsze.
2. Art. 1891 Kodeksu pracy stosuje się odpowiednio.
                                   Art. 44.
1. Funkcjonariuszowi celnemu przysługuje prawo do corocznego płatnego urlopu
  wypoczynkowego na zasadach określonych w Kodeksie pracy.
2. Po 15 latach służby funkcjonariusz celny nabywa prawo do dodatkowego urlopu
  wypoczynkowego w wymiarze 1 dnia za każdy następny ukończony rok służby,
  jednak nie więcej niż 10 dni. Urlop jest udzielany na zasadach przewidzianych
  w Kodeksie pracy.
                                       
                                   Art. 45.
1. Funkcjonariusz celny, po 5 latach służby, może otrzymać płatny urlop
  zdrowotny, z zachowaniem prawa do uposażenia. Urlopu zdrowotnego udziela
  kierownik urzędu na podstawie skierowania na leczenie sanatoryjne,
  profilaktyczne lub uzdrowiskowe, na okres ustalony w tym skierowaniu, nie
  przekraczający jednak 30 kolejnych dni w każdym roku kalendarzowym.
2. Funkcjonariuszowi celnemu, kierownik urzędu może udzielić z ważnych
  przyczyn, urlopu bezpłatnego.
                                       
                                   Art. 46.
1. Funkcjonariuszowi celnemu, który wzorowo wykonuje obowiązki, przejawia
  inicjatywę w służbie i doskonali kwalifikacje zawodowe, mogą być udzielane
  wyróżnienia:
   1) dyplom,
   2) nagroda pieniężna lub rzeczowa,
   3) awansowanie na wyższe stanowisko lub na wyższy stopień służbowy,
   4) przyznanie odznaki honorowej,
   5) przedstawienie do odznaczenia państwowego.
2. Minister właściwy do spraw finansów publicznych określi w drodze
  rozporządzenia tryb udzielania wyróżnień oraz właściwość przełożonych w tych
  sprawach.
                                       
                                   Art. 47.
Funkcjonariuszowi celnemu przysługują świadczenia w razie wypadków i chorób
związanych ze służbą, w trybie i na zasadach określonych dla funkcjonariuszy
policji.
                                   Art. 48.
Funkcjonariusze celni mogą się zrzeszać w związkach zawodowych na zasadach
określonych w ustawie z dnia 23 maja 1991r. o związkach zawodowych (Dz. U. Nr
55, poz. 234, z 1994r. Nr 43, poz. 163, z 1996r. Nr 1, poz. 2, Nr 24, poz. 110,
Nr 61, poz. 283, Nr 75, poz. 355, Nr 152, poz. 723 oraz z 1997r. Nr 82, poz.
518, Nr 88, poz. 554, Nr 96, poz. 589 i Nr 121, poz. 769).
                                       
                                  Rozdział 11
        Uposażenie i inne świadczenia pieniężne funkcjonariuszy celnych
                                       
                                   Art. 49.
1. Z tytułu służby funkcjonariusz celny otrzymuje uposażenie i inne
  świadczenia pieniężne określone w ustawie.
2. Przeciętne uposażenie funkcjonariuszy celnych stanowi wielokrotność
  prognozowanego przeciętnego wynagrodzenia w państwowej sferze budżetowej.
3. Rada Ministrów określa, w drodze rozporządzenia, wielokrotność
  prognozowanego przeciętnego wynagrodzenia, o której mowa w ust. 2. Rada
  Ministrów określając wielokrotność prognozowanego przeciętnego wynagrodzenia
  powinna kierować się szczególnymi zadaniami, jakie wykonuje Służba Celna.
                                       
                                   Art. 50.
1. Uposażenie funkcjonariusza celnego składa się z uposażenia zasadniczego i
  dodatków do uposażenia.
2. Funkcjonariusze celni otrzymują następujące dodatki do uposażenia
  zasadniczego:
   1) dodatek za stopień służbowy,
   2) dodatek za wieloletnią służbę,
   3) dodatki uzasadnione szczególnymi właściwościami, kwalifikacjami,
     warunkami albo miejscem pełnienia służby.
                                       
                                   Art. 51.
Minister właściwy do spraw finansów publicznych w porozumieniu z ministrem
właściwym do spraw pracy określi, w drodze rozporządzenia, stawki uposażenia
zasadniczego dla poszczególnych stanowisk służbowych, wysokość oraz szczegółowe
zasady przyznawania i wypłacania dodatków, o których mowa w art. 50 ust. 2 pkt
1 i 3.
                                   Art. 52.
1. Środki finansowe w wysokości 20% dodatkowych wpływów należności budżetowych
  uzyskanych w wyniku przeprowadzonych kontroli oraz 20% wpływów uzyskanych
  przez Skarb Państwa tytułem przepadku rzeczy pochodzących z ujawnionych przez
  funkcjonariuszy celnych przestępstw przeznacza się na usprawnienie
  funkcjonowania Służby Celnej i nagrody dla funkcjonariuszy, którzy
  przyczynili się bezpośrednio do uzyskania dodatkowych wpływów budżetowych lub
  ujawnienia przestępstw.
2. Minister właściwy do spraw finansów publicznych, w drodze rozporządzenia,
  określa sposób rozdysponowania środków finansowych oraz zasady przyznawania
  nagród, o których mowa w ust. 1, a także rodzaje wpływów należności
  budżetowych uznawane za dodatkowe w rozumieniu ust. 1.
                                       
                                   Art. 53.
1. Dodatek za wieloletnią służbę przysługuje po 5 latach służby, w wysokości
  wynoszącej 5% uposażenia zasadniczego.
2. Dodatek, o którym mowa w ust. 1, wzrasta o 1% za każdy dalszy rok służby,
  aż do osiągnięcia 20% uposażenia zasadniczego.
3. Do okresów służby uprawniających do dodatku, o którym mowa w ust. 1, wlicza
  się wszystkie poprzednie zakończone okresy służby lub zatrudnienia oraz inne
  udowodnione okresy, jeżeli z mocy odrębnych przepisów podlegają one wliczeniu
  do okresu pracy, od którego zależą uprawnienia pracownicze.
4. Do okresów pracy, o których mowa w ust. 1 i 2, nie wlicza się okresów
  zatrudnienia w partii komunistycznej (Polskiej Partii Robotniczej i Polskiej
  Zjednoczonej Partii Robotniczej), jak również w organach bezpieczeństwa
  państwa w rozumieniu art. 2 ustawy z dnia 11 kwietnia 1997 r. o ujawnieniu
  pracy lub służby w organach bezpieczeństwa państwa lub współpracy z nimi w
  latach 1944-1990 osób pełniących funkcje publiczne (Dz.U. Nr 70, poz. 443 i z
  1998 r. Nr 131, poz. 860) w okresie od dnia 22 lipca 1944 r. do dnia 1 lipca
  1989 r.
                                       
                                   Art. 54.
1. Funkcjonariuszom celnym przysługują nagrody jubileuszowe w wysokości:
   1) po 20 latach służby -   75%,
   2) po 25 latach służby - 100%,
   3) po 30 latach służby - 150%,
   4) po 35 latach służby - 200%,
   5) po 40 latach służby - 300%,
   6) po 45 latach służby - 400%,
   miesięcznego uposażenia.
2. Do okresów służby uprawniających do nagrody jubileuszowej wlicza się
  wszystkie poprzednie zakończone okresy służby lub zatrudnienia oraz inne
  udowodnione okresy, jeżeli z mocy odrębnych przepisów podlegają one wliczeniu
  do okresu pracy, od którego zależą uprawnienia pracownicze.
3. Do okresów pracy, o których mowa w ust. 2, nie wlicza się okresów
  zatrudnienia w partii komunistycznej (Polskiej Partii Robotniczej i Polskiej
  Zjednoczonej Partii Robotniczej), jak również w organach bezpieczeństwa
  państwa w rozumieniu art. 2 ustawy z dnia 11 kwietnia 1997 r. o ujawnieniu
  pracy lub służby w organach bezpieczeństwa państwa lub współpracy z nimi w
  latach 1944-1990 osób pełniących funkcje publiczne (Dz.U. Nr 70, poz. 443 i z
  1998 r. Nr 131, poz. 860) w okresie od dnia 22 lipca 1944 r. do dnia 1 lipca
  1989 r.
4. Minister właściwy do spraw finansów publicznych w porozumieniu z ministrem
  właściwym do spraw pracy określi, w drodze rozporządzenia, sposób obliczania
  i wypłacania nagrody jubileuszowej w szczególności biorąc pod uwagę
  udokumentowanie okresów pełnienia służby lub zatrudnienia uprawniające do
  nagrody jubileuszowej danego stopnia.
                                       
                                   Art. 55.
1. Funkcjonariuszowi celnemu może być przyznana nagroda roczna w wysokości nie
  wyższej niż wysokość jednomiesięcznego uposażenia.
2. Minister właściwy do spraw finansów publicznych określi, w drodze
  rozporządzenia, szczegółowe zasady ustalania oraz przyznawania nagrody
  rocznej, biorąc pod uwagę okres pełnienia służby i jej przebieg w roku
  kalendarzowym.
3. Rada Ministrów, w drodze rozporządzenia, może utworzyć dodatkowy fundusz
  nagród za szczególne osiągnięcia w Służbie Celnej, określając w szczególności
  źródło środków na ten fundusz oraz jego wysokość a także tryb przyznawania
  nagród.
                                       
                                   Art. 56.
Z tytułu podróży służbowej funkcjonariuszowi celnemu przysługują należności na
zasadach określonych w przepisach w sprawie zasad ustalania oraz wysokości
należności przysługujących pracownikom z tytułu podróży służbowej, wydanych na
podstawie Kodeksu pracy.
                                       
                                   Art. 57.
1. Funkcjonariuszowi celnemu, który na podstawie innych przepisów wykonuje
  stałe zadania służbowe poza polskim obszarem celnym przysługuje ryczałt na
  pokrycie kosztów wyżywienia i innych drobnych wydatków.
2. Minister właściwy do spraw finansów publicznych  określi, w drodze
  rozporządzenia, walutę i wysokość ryczałtu, o którym mowa w ust. 1. Wysokość
  ryczałtu należy określić w zależności od liczby godzin wykonywania zadań
  przez funkcjonariusza celnego na dobę.
                                       
                                   Art. 58.
1. Funkcjonariuszowi celnemu, zwolnionemu ze służby w związku z przejściem na
  emeryturę lub rentę z tytułu niezdolności do pracy, przysługuje jednorazowa
  odprawa w wysokości trzymiesięcznego uposażenia. Odprawa ulega zwiększeniu o
  20% miesięcznego uposażenia za każdy dalszy pełny rok pełnienia służby ponad
  5 lat nieprzerwanej służby, aż do wysokości sześciomiesięcznego uposażenia.
2. Odprawę, o której mowa w ust. 1, oblicza się jak ekwiwalent pieniężny za
  urlop wypoczynkowy, na zasadach określonych w przepisach wydanych na
  podstawie Kodeksu pracy.
3. Funkcjonariuszowi celnemu w służbie stałej zwolnionemu ze służby w związku
  z likwidacją lub reorganizacją urzędu, przysługuje odprawa na zasadach i w
  wysokości określonych w ust. 1 i 2.
                                       
                                   Art. 59.
1. W razie śmierci funkcjonariusza celnego, członkom rodziny uprawnionym do
  uzyskania renty rodzinnej w myśl przepisów o emeryturach i rentach z Funduszu
  Ubezpieczeń Społecznych przysługuje odprawa pośmiertna.
2. Odprawę pośmiertną dzieli się w częściach równych pomiędzy wszystkich
  uprawnionych członków rodziny.
3. Wysokość odprawy pośmiertnej ustala się według zasad określonych w art. 58.
                                       
                                   Art. 60.
1. Funkcjonariusz celny zawieszony w pełnieniu obowiązków służbowych i
  zwolniony od pełnienia innych obowiązków służbowych otrzymuje od dnia
  zawieszenia 50% uposażenia przysługującego w dniu zawieszenia.
2. W razie uchylenia zawieszenia w pełnieniu obowiązków służbowych,
  funkcjonariusz celny otrzymuje wstrzymaną część uposażenia oraz obligatoryjne
  podwyżki tego uposażenia wprowadzone w okresie zawieszenia.
3. W razie wykonywania innych obowiązków służbowych w okresie zawieszenia,
  funkcjonariuszowi celnemu przysługuje uposażenie, nie niższe od dotychczas
  otrzymywanego.
                                       
                                   Art. 61.
1. W wypadku tymczasowego aresztowania funkcjonariusza celnego art. 60 ust.1
  stosuje się odpowiednio.
2. W razie umorzenia postępowania karnego lub uniewinnienia wyrokiem sądu,
  funkcjonariusz celny otrzymuje wstrzymaną część uposażenia oraz obligatoryjne
  podwyżki tego uposażenia, wprowadzone w okresie tymczasowego aresztowania,
  choćby umorzenie lub uniewinnienie nastąpiło po rozwiązaniu z
  funkcjonariuszem stosunku służbowego, z zastrzeżeniem ust. 3.
3. Przepisu ust. 2 nie stosuje się w wypadku, gdy postępowanie karne umorzono
  z powodu przedawnienia lub amnestii, a także w razie warunkowego umorzenia
  postępowania karnego.
4. Z uposażenia funkcjonariuszy celnych mogą być dokonywane potrącenia na
  podstawie sądowych i administracyjnych tytułów wykonawczych oraz na podstawie
  przepisów szczególnych - na zasadach określonych w przepisach o egzekucji
  sądowej lub postępowaniu egzekucyjnym w administracji albo w innych
  przepisach szczególnych.
                                       
                                 Rozdział  12
            Odpowiedzialność dyscyplinarna funkcjonariuszy celnych
                                       
                                   Art. 62.
1. Funkcjonariusze celni ponoszą odpowiedzialność dyscyplinarną za naruszenie
  obowiązków służbowych.
2. Odpowiedzialności dyscyplinarnej przewidzianej przepisami niniejszego
  rozdziału nie podlegają Prezes i wiceprezesi Głównego Urzędu Ceł.
                                       
                                   Art. 63.
1. Karami dyscyplinarnymi są:
   1) upomnienie,
   2) nagana,
   3) nagana z ostrzeżeniem,
   4) przeniesienie na niższe stanowisko lub obniżenie stopnia służbowego,
   5) zakaz podwyższania stopnia służbowego przez 2 lata,
   6) zakaz zajmowania stanowisk kierowniczych przez 2 lata,
   7) wydalenie ze Służby Celnej.
2. Prawomocne orzeczenie kary wymienionej w ust. 1 pkt 7 powoduje zakaz
  przyjęcia do Służby Celnej przez okres 10 lat.
                                       
                                   Art. 64.
1. Orzekanie kar dyscyplinarnych należy do kierownika urzędu lub osoby przez
  niego upoważnionej.
2. Jeżeli postępowanie dyscyplinarne dotyczy funkcjonariusza celnego
  pełniącego służbę:
   1) w Głównym Urzędzie Ceł - Prezes Głównego Urzędu Ceł może upoważnić do
     orzekania kary dyscyplinarnej wiceprezesa Głównego Urzędu Ceł lub
     dyrektora departamentu, biura lub innej równorzędnej komórki,
   2) w urzędzie celnym - dyrektor urzędu celnego może upoważnić do orzekania
     kary dyscyplinarnej zastępcę dyrektora urzędu.
3. Orzekanie kary, o której mowa art. 63 ust. 1 pkt 4-7, należy wyłącznie do
  właściwości kierownika urzędu.
                                       
                                   Art. 65.
Postępowanie dyscyplinarne wszczyna kierownik urzędu lub osoba upoważniona do
orzekania kar dyscyplinarnych.
                                       
                                   Art. 66.
Postępowanie wyjaśniające przeprowadza wyznaczony przez kierownika urzędu
rzecznik dyscyplinarny.
                                       
                                   Art. 67.
1. Kierownik urzędu na okres 3 lat powołuje rzecznika dyscyplinarnego urzędu.
2. Rzecznik dyscyplinarny powinien być funkcjonariuszem celnym w tym urzędzie
  oraz  mieć co najmniej pięcioletni okres nienagannej służby.
3. W razie nieobecności rzecznika dyscyplinarnego postępowanie wyjaśniające
  prowadzi funkcjonariusz celny, spełniający warunki określone w ust. 2,
  wyznaczony przez kierownika urzędu.
4. Rzecznik dyscyplinarny wszczyna postępowanie wyjaśniające na polecenie
  kierownika urzędu. O wszczęciu tego postępowania rzecznik zawiadamia osobę,
  której ono dotyczy.
5. Po przeprowadzeniu postępowania wyjaśniającego rzecznik dyscyplinarny
  składa wniosek do kierownika urzędu, o :
   1) wszczęcie postępowania dyscyplinarnego,
   2) umorzenie postępowania wyjaśniającego.
                                       
                                   Art. 68.
1. Postępowanie dyscyplinarne nie może być wszczęte po upływie 3 miesięcy, od
  dnia powzięcia przez kierownika urzędu wiadomości o naruszeniu obowiązków
  służbowych przez  funkcjonariusza celnego ani po upływie 1 roku od
  popełnienia tego czynu.
2. Jeżeli funkcjonariusz celny z powodu nieobecności w służbie nie ma
  możliwości złożenia wyjaśnień, rozpoczęte postępowanie dyscyplinarne ulega
  zawieszeniu do dnia stawienia się funkcjonariusza do służby.
3. Jeżeli czyn funkcjonariusza celnego zawiera znamiona przestępstwa,
  przedawnienie postępowania dyscyplinarnego następuje nie wcześniej niż
  przedawnienie przewidziane w Kodeksie karnym dla tego przestępstwa.
                                   Art. 69.
Orzeczenie wydaje się po wysłuchaniu rzecznika dyscyplinarnego i obwinionego
oraz jego obrońcy, jeżeli został ustanowiony, a także po rozpatrzeniu innych
dowodów mających znaczenie w sprawie.
                                       
                                   Art. 70.
1. Obwiniony ma prawo korzystania z pomocy wybranego przez siebie obrońcy
  spośród funkcjonariuszy celnych.
2. W wypadku, gdy rzecznik dyscyplinarny wniósł o orzeczenie kary wydalenia ze
  służby, a obwiniony nie ma obrońcy z wyboru, kierownik urzędu wyznacza
  obrońcę spośród funkcjonariuszy celnych.
                                       
                                   Art. 71.
Orzeczenie wraz z uzasadnieniem doręcza się ukaranemu w terminie 14 dni od dnia
jego wydania.
                                       
                                   Art. 72.
1. Od orzeczenia dyscyplinarnego ukarany może odwołać się do Prezesa Głównego
  Urzędu Ceł w terminie 14 dni od dnia doręczenia orzeczenia.
2. W wypadku wydania orzeczenia dyscyplinarnego przez Prezesa Głównego Urzędu
  Ceł lub osobę przez niego upoważnioną ukaranemu przysługuje w terminie 14 dni
  od daty doręczenia orzeczenia prawo do złożenia wniosku o ponowne
  rozpatrzenie sprawy.
                                       
                                   Art. 73.
W postępowaniu odwoławczym nie można wymierzyć kary surowszej niż orzeczona w
zaskarżonym orzeczeniu dyscyplinarnym.
                                       
                                   Art. 74.
1. Od orzeczeń dyscyplinarnych Prezesa Głównego Urzędu Ceł ukaranemu
  przysługuje prawo do odwołania w drodze skargi do Naczelnego Sądu
  Administracyjnego, na zasadach przewidzianych w odrębnych przepisach.
2. W wypadku wydania przez Prezesa Głównego Urzędu Ceł lub osobę przez niego
  upoważnioną orzeczenia dyscyplinarnego w pierwszej instancji prawo do
  wniesienia odwołania, o którym mowa w ust. 1, przysługuje po wyczerpaniu
  trybu postępowania określonego w art. 72 ust. 2.
                                       
                                   Art. 75.
Kary orzeczone w postępowaniu dyscyplinarnym wykonuje kierownik urzędu z chwilą
uprawomocnienia się orzeczenia.
                                       
                                   Art. 76.
1. Kary dyscyplinarne, o których mowa w art. 63 ust. 1 pkt 1 - 4, ulegają
  zatarciu po upływie 3 lat od dnia doręczenia prawomocnego orzeczenia o
  ukaraniu.
2. Kary dyscyplinarne, o których mowa w art. 63 ust. 1 pkt 5 i 6, ulegają
  zatarciu po upływie 3 lat od wykonania tych kar.
3. Odpis orzeczenia dołączony do akt osobowych podlega zniszczeniu wraz z
  upływem terminu, o którym mowa w ust. 1 i 2. Na wniosek ukaranego zatarcie
  może nastąpić po upływie 2 lat.
                                       
                                   Art. 77.
1. Jeżeli w okresie przed zatarciem kary dyscyplinarnej funkcjonariusz celny
  będzie ponownie ukarany dyscyplinarnie, termin 3 lat, o którym mowa w art.
  76, liczy się od dnia doręczenia prawomocnego orzeczenia o ponownym ukaraniu.
2. W wypadku kary dyscyplinarnej określonej w art. 63 ust. 1 pkt 7 zatarcie i
  zniszczenie odpisu orzeczenia następuje z upływem okresu, o którym mowa w
  art. 63 ust. 2.
                                       
                                   Art. 78.
Koszty biegłych powołanych przez kierownika urzędu i koszty zleconych przez
niego ekspertyz ponosi urząd, w którym przeprowadzono postępowanie
dyscyplinarne.
                                       
                                   Art. 79.
W postępowaniu dyscyplinarnym w sprawach nie uregulowanych w niniejszym
rozdziale stosuje się odpowiednio przepisy Kodeksu postępowania karnego.
                                       
                                   Art. 80.
Minister właściwy do spraw finansów publicznych określi, w drodze
rozporządzenia, tryb przeprowadzania postępowania wyjaśniającego i
dyscyplinarnego oraz sposób wykonywania kar dyscyplinarnych.
                                 Rozdział   13
                       Rozpatrywanie sporów o roszczenia
                funkcjonariuszy celnych ze stosunku służbowego
                                       
                                   Art. 81.
1. Od decyzji w sprawach o zwolnienie ze służby funkcjonariusza celnego,
  przeniesienia albo zlecenia mu wykonywania innych obowiązków służbowych,
  przeniesienia na niższe stanowisko bądź zawieszenia w pełnieniu obowiązków,
  funkcjonariusz może, w terminie 14 dni, wnieść odwołanie do kierownika urzędu
  nadrzędnego nad urzędem, w którym pełni służbę. Od decyzji wydanej przez
  Prezesa Głównego Urzędu Ceł odwołanie nie przysługuje.
2. Do postępowania, o którym mowa w ust. 1, stosuje się przepisy Kodeksu
  postępowania administracyjnego.
3. Od decyzji Prezesa Głównego Urzędu Ceł funkcjonariuszowi celnemu
  przysługuje prawo do odwołania w drodze skargi do Naczelnego Sądu
  Administracyjnego.
                                       
                                   Art. 82.
Spory o roszczenia ze stosunku służbowego funkcjonariuszy celnych w sprawach
nie wymienionych w art. 81 ust.1, rozpatruje sąd właściwy w sprawach z zakresu
prawa pracy.
                                       
                                   Art. 83.
1. Roszczenia z tytułu prawa do uposażenia i innych świadczeń oraz należności
  pieniężnych ulegają przedawnieniu z upływem 3 lat od dnia, w którym
  roszczenie stało się wymagalne.
2. Kierownik urzędu może nie uwzględnić przedawnienia, jeżeli opóźnienie w
  dochodzeniu roszczenia jest usprawiedliwione wyjątkowymi okolicznościami.
3. Bieg przedawnienia roszczenia z tytułu uposażenia i innych świadczeń oraz
  należności pieniężnych przerywa:
   1) każda czynność przed kierownikiem urzędu właściwym do rozpatrywania
     roszczeń, podjęta bezpośrednio w celu dochodzenia lub ustalenia albo
     zaspokojenia roszczenia,
   2) uznanie roszczenia.
                                       
                                 Rozdział  14
                      Zmiany w przepisach obowiązujących
                                       
                                   Art. 84.
W ustawie z dnia 23 maja 1991r. o rozwiązywaniu sporów zbiorowych (Dz. U. Nr 55
poz. 236 oraz z 1997r. Nr 82, poz.518 i  Nr 88, poz.554) w art. 19 w ust. 2 po
wyrazach "Straży Granicznej" dodaje się wyrazy "Służby Celnej".
                                       
                                   Art. 85.
W ustawie z dnia 23 grudnia 1994 r. o kształtowaniu środków na wynagrodzenia w
państwowej sferze budżetowej (Dz. U. z 1995 r. Nr 34, poz. 163, z 1996 r. Nr
106, poz. 496 i Nr 139, poz. 647,  z 1997 r. Nr 133, poz. 883 oraz z 1998 r. Nr
117, poz. 756, Nr 155, poz. 1014 i 1016, Nr 160, poz. 1059 ) w art. 2 w ust. 1
w pkt 2 po wyrazach "Straży Granicznej" dodaje się wyrazy "Służby Celnej,".
                                       
                                   Art. 86.
W ustawie z dnia 9 stycznia 1997r. - Kodeks celny (Dz. U. Nr 23, poz. 117, Nr
64, poz. 407, Nr 121, poz. 770, Nr 157, poz. 1026 i Nr 160, poz. 1084 oraz z
1998 r. Nr 106, poz. 668 i Nr 160, poz. 1063, z 1999 r. Nr 40, poz. 402)
wprowadza się następujące zmiany:
1) w art. 276 § 3 otrzymuje brzmienie:
   § 3. Środki finansowe z opłat, o których mowa w § 2 oraz w art. 275
     przeznacza się na usprawnienie funkcjonowania organów celnych oraz na
     premie dla funkcjonariuszy celnych i pracowników podległych Prezesowi
     Głównego Urzędu Ceł, w szczególności dla tych, którzy przyczynili się
     bezpośrednio do wykrycia przestępstw lub wykroczeń celnych i dewizowych.";
2) w art. 279 § 2 otrzymuje brzmienie:
   "§ 2. Wiceprezesów Głównego Urzędu Ceł, nie więcej niż dwóch, na wniosek
     Prezesa Głównego Urzędu Ceł, powołuje i odwołuje Prezes Rady Ministrów.";
3) w art. 280 dodaje się pkt 5a w brzmieniu:
   "5a) szkolenie kadr dla potrzeb Służby Celnej,";
4) art. 282 otrzymuje brzmienie:
       "Art. 282. Dyrektora Głównego Urzędu Ceł, dyrektora urzędu celnego i
              jego zastępcę oraz dyrektora departamentu (komórki równorzędnej)
              i jego zastępcę w Głównym Urzędzie Ceł powołuje i odwołuje Prezes
              Głównego Urzędu Ceł.";
5) w art. 284 dodaje się § 5 w brzmieniu:
   "§ 5. Prezes Głównego Urzędu Ceł tworzy ośrodki szkoleniowe oraz określa ich
     organizację i zakres działania.";
6) skreśla się art. 285.
                                       
                                   Art. 87.
W ustawie z dnia 6 lutego 1997 r. o powszechnym ubezpieczeniu zdrowotnym (Dz.
U. Nr 28, poz. 153 i Nr 75, poz. 468, oraz z 1998 r. Nr 117, poz. 756 i Nr 137,
poz. 887, Nr 144, poz. 929, Nr 162, poz. 1116, z 1999 r. Nr 45, poz. 439) w
art. 8 po pkt 5 dodaje się pkt 5a w brzmieniu:
   "5a) funkcjonariusze Służby Celnej,".
                                       
                                   Art. 88.
W ustawie z dnia 12 grudnia 1997 r. o dodatkowym wynagrodzeniu rocznym dla
pracowników jednostek sfery budżetowej (Dz. U. Nr 160, poz. 1080 oraz z 1998r.
Nr 155, poz. 1014) w art. 1 w ust. 3 po wyrazach "Straży Granicznej," dodaje
się wyrazy "Służby Celnej,".
                                       
                                   Art. 89.
W ustawie z dnia  13 października 1998 r. o systemie ubezpieczeń społecznych
(Dz. U. Nr 137, poz. 887,  Nr 162, poz. 1118 i poz. 1126 oraz z 1999r. Nr 26,
poz. 228) wprowadza się następujące zmiany:
1) w art. 4 w pkt 2 dodaje się lit. o) w brzmieniu:
     "o) jednostka organizacyjna podległa Prezesowi Głównego Urzędu Ceł oraz
       Główny Urząd Ceł - w stosunku do funkcjonariuszy celnych.";
2) w art. 6 w ust. 1 po pkt 18 dodaje się pkt 18a w brzmieniu:
     "18a) funkcjonariuszami Służby Celnej,";
3) w art. 8 w ust. 15 w pkt 5 kropkę zastępuje się przecinkiem i dodaje pkt 6
  w brzmieniu:
     "6) Służby Celnej.";
4) w art. 9:
   a) w ust. 1 wyrazy "i 12-18" zastępuje się wyrazami "i 12-18a",
   b) w ust. 4 wyrazy "i 13-18" zastępuje się wyrazami "i 13-18a";
5) w art. 13 w pkt 12 wyrazy "pkt 13-18" zastępuje się wyrazami "pkt 13-18a";
6) w art. 16 w ust. 1 w pkt 14 kropkę zastępuje się przecinkiem i dodaje się
  pkt 15 w brzmieniu:
      "15) funkcjonariuszy Służby Celnej";
7) w art. 18 w ust. 1 wyrazy "13-18" zastępuje się wyrazami "13-18a";
8) w art. 36 w ust. 2 wyrazy "11 - 18" zastępuje się wyrazami "11-18a".
                                       
                                   Art. 90.
W ustawie z dnia 17 grudnia 1998 r. o emeryturach i rentach z Funduszu
Ubezpieczeń Społecznych (Dz. U. Nr 162, poz. 1118, z 1999 r. Nr 38, poz. 360)
wprowadza się następujące zmiany:
1) w art. 6 w ust. 1 w pkt 6 po lit. e) dodaje się lit. f) w brzmieniu:
     "f) w Służbie Celnej,";
2) w art. 32 w ust. 3 w pkt 6 po wyrazach "Straży Granicznej," dodaje się
  wyrazy "Służby Celnej,".
                                       
                                 Rozdział  15
                        Przepisy przejściowe i końcowe
                                       
                                   Art. 91.
1. Funkcjonariusze celni zatrudnieni w dniu wejścia w życie ustawy w
  administracji celnej, od tego dnia wykonują zadania przewidziane dla Służby
  Celnej. W zakresie dotyczącym stosunku pracy stosuje się dotychczasowe
  warunki pracy i płacy.
2. W terminie dziewięciu miesięcy od dnia wejścia w życie ustawy osoby, o
  których mowa w ust. 1, otrzymają pisemną propozycje pełnienia służby, z
  zastrzeżeniem ust. 5. Propozycje przedkładane są stosownie do posiadanych
  kwalifikacji, przebiegu i oceny dotychczasowej pracy na zasadach i warunkach
  ustalonych w niniejszej ustawie. Na wyższe stanowiska kierownicze,
  przedłożenie propozycji może być poprzedzone postępowaniem konkursowym, o
  którym mowa w art. 17.
3. Funkcjonariusz celny w terminie miesiąca od dnia otrzymania propozycji, o
  której mowa w ust. 2, składa pisemne oświadczenie o przyjęciu propozycji bądź
  odmowie pełnienia służby.
4. W wypadku przyjęcia propozycji pełnienia służby osobom, o których mowa w
  ust. 1, akt mianowania zostanie wręczony niezwłocznie, nie później niż w
  ciągu 30 dni od przyjęcia propozycji.
5. Nie otrzyma propozycji pełnienia służby osoba, która nie spełnia warunków,
  określonych w art. 2.
6. Z osobami, o których mowa w ust. 5, w terminie, o którym mowa w ust. 2,
  mogą być rozwiązane stosunki pracy:
   1) z pracownikami zatrudnionymi na podstawie mianowania - z zachowaniem
     trzymiesięcznego okresu wypowiedzenia,
   2) z pracownikami zatrudnionymi na podstawie umowy o pracę - z zachowaniem
     odpowiedniego  okresu wypowiedzenia określonego w Kodeksie pracy.
7. W wypadku wypowiedzenia stosunku pracy w trybie, o którym mowa w ust. 6:
   1) pracownikom zatrudnionym na podstawie umowy o pracę, przysługuje odprawa
     pieniężna przewidziana w art. 8 ustawy z dnia 28 grudnia 1989r. o
     szczególnych zasadach rozwiązywania z pracownikami stosunków pracy z
     przyczyn dotyczących zakładu pracy oraz o zmianie niektórych ustaw (Dz. U.
     z 1990 r. Nr 4, poz. 19, Nr 10, poz. 59 i Nr 51, poz. 298, z 1991r. Nr 83,
     poz. 372, Nr 106, poz. 457 i Nr 113, poz. 491, z 1992 r. Nr 21, poz. 84, z
     1994 r. Nr 1, poz. 1 oraz z 1996 r. Nr 24, poz. 110).
   2) pracownikom zatrudnionym na podstawie mianowania, przysługuje świadczenie
     pieniężne przewidziane w art. 131 ustawy z dnia 16 września 1982 r. o
     pracownikach urzędów państwowych.
8. Jeżeli odmowa przyjęcia proponowanych warunków pełnienia służby spowodowana
  jest zmianą stanowiska na niższe lub przeniesieniem do innej miejscowości,
  osobie odmawiającej przysługuje jednorazowa odprawa w wysokości
  trzymiesięcznego dotychczasowego wynagrodzenia, a stosunek pracy zostaje
  rozwiązany z upływem 14 dni od daty złożenia oświadczenia. Rozwiązanie
  stosunku pracy w tym trybie powoduje dla pracownika skutki, jakie przepisy
  prawa pracy wiążą z rozwiązaniem stosunku pracy przez pracodawcę za
  wypowiedzeniem.
9. W razie odmowy przyjęcia proponowanych warunków służby z innych przyczyn,
  niż określone w ust. 8 stosunek pracy wygasa z upływem trzech miesięcy od
  złożenia oświadczenia. Ustanie stosunku pracy w tym trybie powoduje dla
  pracownika skutki, jakie przepisy prawa pracy wiążą z rozwiązaniem stosunku
  pracy przez pracodawcę za wypowiedzeniem.
                                   Art. 92.
W wypadku przyjęcia propozycji pełnienia służby na stanowisku funkcjonariusza
celnego, dotychczasowy stosunek pracy przekształca się w stosunek służby z
dniem mianowania.
                                       
                                   Art. 93.
1. Osoby, o których mowa w art. 91 ust. 2 i 5, mogą wystąpić do Prezesa
  Głównego Urzędu Ceł z wnioskiem o ponowne rozpatrzenie sprawy, w wypadku, gdy
  nie odpowiadają im przedłożone propozycje pełnienia służby lub w wypadku
  nieotrzymania propozycji.
2. Wniosek, o którym mowa w ust. 1, powinien być złożony w terminie 7 dni od
  dnia otrzymania propozycji pełnienia służby lub od dnia doręczenia
  wypowiedzenia.
3. Prezes Głównego Urzędu Ceł powoła komisję opiniodawczą do spraw wniosków, o
  których mowa w ust. 1, w skład której będą wchodzili funkcjonariusze celni,
  mający co najmniej 5 letni staż pracy w organach celnych i przedstawiciele
  związków zawodowych. W skład komisji, wchodzą w równej liczbie
  przedstawiciele Prezesa Głównego Urzędu Ceł i związków zawodowych.
4. Prezes Głównego Urzędu Ceł wydaje rozstrzygnięcie w przedmiocie wniosku, o
  którym mowa w  ust. 1, po zasięgnięciu opinii komisji, o której mowa w ust.
  3, w terminie 14 dni od dnia otrzymania opinii komisji.
5. Minister właściwy do spraw finansów publicznych określi, w drodze
  rozporządzenia, liczbę członków oraz tryb pracy komisji, o której mowa w ust.
  3, uwzględniając w szczególności możliwość tworzenia zespołów opiniodawczych
  spośród członków komisji, terminy wydawania opinii oraz uprawnienia do ich
  podpisywania.
6. Członkowie komisji, o której mowa w ust. 3 wykonują swoje zadania w ramach
  pełnienia obowiązków służbowych.
7. Bieg terminów, o których mowa w art. 91 ust. 3 i 6, ulega zawieszeniu od
  momentu złożenia wniosku przez osobę, o której mowa w ust. 1, do czasu
  podjęcia przez Prezesa Głównego Urzędu Ceł  rozstrzygnięcia, o którym mowa w
  ust. 4.
                                       
                                   Art. 94.
1. W wypadku, gdy przepisy prawa uzależniają stopień lub stanowisko służbowe,
  a także prawo do świadczenia lub jego wymiar od okresu pełnienia służby,
  pracownicy którzy stali się funkcjonariuszami celnymi zachowują ciągłość
  służby, z zaliczeniem dotychczasowego okresu pracy.
2. Dotychczasowe okresy zatrudnienia w administracji celnej traktowane są jako
  pełnienie służby w rozumieniu przepisów niniejszej ustawy.
3. Uprawnienia przewidziane niniejszą ustawą funkcjonariusze celni nabywają z
  chwilą mianowania na stanowisko funkcjonariusza celnego w Służbie Celnej.
                                       
                                   Art. 95.
Osobie, o której mowa w art. 91 ust. 1, przysługuje w sprawie przedłożonej
propozycji pełnienia służby lub w wypadku nieotrzymania takiej propozycji
środek odwoławczy do sądu pracy po wyczerpaniu trybu postępowania, o którym
mowa w art. 91 i  93.
                                   Art. 96.
Postępowania dyscyplinarne wszczęte przed dniem wejścia w życie ustawy, toczą
się według przepisów dotychczasowych.
                                       
                                       
                                   Art. 97.
Ustawa wchodzi w życie po upływie 14 dni od dnia ogłoszenia, z wyjątkiem art.
44 ust. 2 i art. 49 ust. 2 i 3, które wchodzą w życie z dniem 1 stycznia 2000 r.
