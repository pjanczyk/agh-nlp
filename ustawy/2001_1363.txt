



Dz.U. z 2001 r. Nr 125, poz. 1363
                                        
                                        
                                        
                                        
                                     USTAWA
                            z dnia  25 lipca 2001 r.
                                        
             o  krajowym systemie ewidencji  gospodarstw  rolnych i  zwierząt
                  gospodarskich oraz o zmianie niektórych ustaw
                                        
                                     Art. 1.
Ustawa określa zasady zakładania i prowadzenia, zakres oraz przeznaczenie
krajowego systemu ewidencji gospodarstw rolnych i zwierząt gospodarskich.
                                        
                                     Art. 2.
1. Tworzy się krajowy system ewidencji  gospodarstw rolnych i zwierząt
  gospodarskich, zwany dalej "systemem".
2. System zakłada i prowadzi Agencja Restrukturyzacji i Modernizacji Rolnictwa,
  zwana dalej "Agencją".
                                        
                                     Art. 3.
Użyte w ustawie  określenia oznaczają:
   1) gospodarstwo rolne - wszystkie nieruchomości rolne będące w posiadaniu
     tego samego podmiotu,
   2) działka rolna - zwarty obszar gruntu rolnego, wchodzący w skład
     gospodarstwa rolnego, na którym prowadzona jest jedna uprawa,
   3) płatności bezpośrednie - pomoc finansową udzielaną na podstawie odrębnych
     przepisów,
   4) zwierzęta gospodarskie - bydło, owce i kozy,
   5) powierzchnia paszowa - grunt rolny, na którym prowadzone są uprawy roślin
     przeznaczonych na paszę dla zwierząt albo który jest wykorzystany do
     wypasu zwierząt,
   6) grunt odłogowany - grunt rolny o powierzchni co najmniej 0,3 ha i
     szerokości 20 m, który był uprawiany z przeznaczeniem pod zbiory a obecnie
     został wycofany z produkcji uprawnej lub jest na nim prowadzona produkcja
     na cele nieżywnościowe.
                                        
                                     Art. 4.
1. System składa się z:
   1) ewidencji gospodarstw rolnych,
   2) ewidencji zwierząt gospodarskich,
   3) rejestru płatności bezpośrednich,
   4) dokumentacji związanej z ewidencją gospodarstw rolnych oraz przyznawaniem
     i wypłatą płatności bezpośrednich,
   5) dokumentacji związanej z przeprowadzanymi przez Agencję kontrolami
     przestrzegania przepisów dotyczących płatności  bezpośrednich.
2. W skład systemu wchodzą także rejestry:
   1) producentów bydła,
   2) producentów owiec,
   3) producentów kóz,
    - którzy są uprawnieni do otrzymywania limitów określających maksymalną
     liczbę zwierząt, za które mogą być przyznane płatności bezpośrednie na
     podstawie odrębnych przepisów .
                                        
                                     Art. 5.
System obejmuje dane, o których mowa w art. 8, art. 9 oraz art. 10 ust. 1 i 2,
dotyczące posiadaczy gospodarstw rolnych oraz posiadaczy zwierząt gospodarskich,
którzy spełniają warunki do ubiegania się o płatności bezpośrednie lub którym
płatności takie przyznano i wypłacono, na podstawie odrębnych przepisów.
                                        
                                     Art. 6.
1. System wykorzystuje się w zakresie:
   1) przyznawania i wypłaty płatności bezpośrednich,
   2) nadzoru nad przestrzeganiem przepisów, dotyczących płatności
     bezpośrednich, sprawowanego przez Agencję,
    3) postępowania w sprawie zwrotu nienależnie wypłaconych płatności
     bezpośrednich.
2. Zbiorcze dane zawarte w systemie mogą być udostępniane organom administracji
  publicznej prowadzącym inne systemy informacyjne.
                                        
                                     Art. 7.
Ewidencję gospodarstw rolnych, ewidencję zwierząt gospodarskich oraz rejestr
płatności bezpośrednich Agencja prowadzi w systemie informatycznym, zapewniając
ochronę i zabezpieczenie danych przed ich utratą oraz nieuprawnionym dostępem do
nich.
                                        
                                     Art. 8.
1. Ewidencja gospodarstw rolnych zawiera:
   1) imię i nazwisko albo nazwę posiadacza gospodarstwa rolnego oraz jego
     adres, miejsce zamieszkania albo siedzibę, a w przypadku osoby fizycznej
     również numer ewidencyjny powszechnego elektronicznego systemu ewidencji
     ludności (PESEL),
   2) niepowtarzalny numer gospodarstwa rolnego nadany przez Agencję w trybie,
     o którym mowa w art. 12, oraz numer identyfikacyjny w krajowym rejestrze
     urzędowym podmiotów gospodarki narodowej (REGON), jeżeli  numer taki
     został nadany,
   3) powierzchnię gospodarstwa rolnego, z podaniem identyfikatorów działek
     ewidencyjnych wchodzących w jego skład,
    4) dane umożliwiające identyfikację działek rolnych i gruntów odłogowanych
     wchodzących w skład gospodarstwa rolnego, a w szczególności:
     a) powierzchnię wykazaną w hektarach z dokładnością do drugiego  miejsca
       po przecinku,
     b) lokalizację działek rolnych, z podaniem numerów działek ewidencyjnych,
       na których są one położone,
     c) sposób ich wykorzystywania,
   5) powierzchnię paszową gospodarstwa rolnego.
2. Do prowadzenia ewidencji gospodarstw rolnych wykorzystuje się dane zawarte
  w ewidencji gruntów i budynków prowadzonej na podstawie przepisów Prawa
  geodezyjnego i kartograficznego.
3. Do określenia danych, o których mowa w ust. 1 pkt 4 należy wykorzystywać
  systemy, o których mowa w art. 7a pkt 7, ustawy z dnia 17 maja 1989 r. Prawo
  geodezyjne i kartograficzne (Dz.U. z 2000 r. Nr 100, poz. 1086, Nr 120, poz.
  1268).
                                        
                                     Art. 9.
1. Ewidencja  zwierząt gospodarskich zawiera:
   1)  dane dotyczące zwierząt gospodarskich, w tym:
     a) numery identyfikacyjne zwierząt gospodarskich, określenie ich gatunku,
       płci, kategorii oraz rasy,
     b) miejsce przetrzymywania zwierząt gospodarskich, z podaniem numeru
       gospodarstwa rolnego, o którym mowa w art. 8 ust. 1 pkt 2,
     c) daty urodzin, uboju oraz eksportu zwierząt gospodarskich,
   2) dane dotyczące posiadacza zwierząt gospodarskich, o których mowa w art. 8
     ust. 1 pkt 1.
 2. Do prowadzenia ewidencji zwierząt gospodarskich Agencja wykorzystuje dane
  zawarte w rejestrze zwierząt prowadzonym na podstawie przepisów o zwalczaniu
  chorób zakaźnych zwierząt, badaniu zwierząt rzeźnych i mięsa oraz o Inspekcji
  Weterynaryjnej.
                                        
                                    Art. 10.
1. Rejestr  płatności bezpośrednich zawiera  dane związane z przyznawaniem i
  wypłacaniem płatności bezpośrednich oraz przeprowadzanymi przez Agencję
  kontrolami przestrzegania przepisów dotyczących  tych płatności.
2. W rejestrze płatności bezpośrednich zamieszcza się, w odniesieniu do
  wnioskodawcy ubiegającego się o wypłatę płatności bezpośrednich, dane, o
  których mowa w ust. 1, dotyczące:
   1) terminów złożenia wniosków o wypłatę  płatności bezpośrednich,
   2) powierzchni upraw roślin i gruntów odłogowanych, w stosunku do których
     wnioskodawca ubiega się o przyznanie płatności bezpośrednich,
   3) liczby zwierząt gospodarskich, w stosunku do których wnioskodawca ubiega
     się o przyznanie płatności bezpośrednich,
   4) sposobu rozpatrzenia wniosku, ze wskazaniem przypadków  odmowy przyznania
     płatności bezpośrednich,
   5) wysokości przyznanych płatności bezpośrednich,
   6) wysokości wypłaconych płatności bezpośrednich,
   7) zastosowania obniżenia  lub redukcji  płatności bezpośrednich,
   8) dat przeprowadzonych kontroli u wnioskodawcy, któremu zostały przyznane
     płatności bezpośrednie, oraz wyniki tej kontroli,
   9) kwot nienależnie wypłaconych płatności bezpośrednich,
  10) sankcji zastosowanych wobec wnioskodawcy.
3. Decyzję administracyjną w sprawie zwrotu nienależnie wypłaconej płatności
  bezpośredniej wydaje dyrektor oddziału regionalnego Agencji, właściwy ze
  względu na miejsce zamieszkania albo siedzibę podmiotu, któremu  nienależnie
  wypłacono płatność bezpośrednią.
4. Od decyzji, o której mowa w ust. 3, przysługuje odwołanie do Prezesa
  Agencji.
5. Do postępowania w sprawach zwrotu nienależnie wypłaconej płatności
  bezpośredniej stosuje się odpowiednio przepisy ustawy z dnia 29 sierpnia 1997
  r. - Ordynacja podatkowa (Dz.U. Nr 137, poz. 926 i Nr 160, poz. 1083, z 1998
  r. Nr 106, poz. 668, z 1999 r. Nr 11, poz. 95 i Nr 92, poz. 1062, z 2000 r.
  Nr 94, poz. 1037, Nr 116, poz. 1216, Nr 120, poz. 1268 i Nr 122, poz. 1315
  oraz  z 2001 r. Nr 16, poz. 166, Nr 39, poz. 459, Nr 42, poz. 475).
                                        
                                    Art. 11.
 Dane   zawarte w systemie oraz dokumentację, o której mowa w art. 4 ust. 1  pkt
    4 i 5,  przechowuje się przez okres co najmniej 5 lat.
                                        
                                    Art. 12.
1. Dyrektor oddziału regionalnego Agencji właściwy ze względu na miejsce
  zamieszkania albo siedzibę posiadacza gospodarstwa rolnego nadaje, w drodze
  decyzji administracyjnej, numer gospodarstwa rolnego na wniosek jego
  posiadacza.
2. Wniosek, o którym mowa w ust. 1, powinien zawierać dane, o których mowa w
  art. 8 ust. 1  pkt 1 i 3.
3. Wniosek, o którym mowa w ust. 1, składa się przed złożeniem pierwszego
  wniosku o wypłatę płatności bezpośredniej nie później jednak niż 3 miesiące
  przed ostatecznym terminem złożenia wniosku o wypłatę danej płatności
  określonym w odrębnych przepisach.
4. Decyzja, o której mowa w ust. 1, zawiera w szczególności imię i nazwisko
  albo nazwę posiadacza gospodarstwa rolnego, jego adres, miejsce zamieszkania
  albo siedzibę oraz  numer gospodarstwa rolnego.
5. Od decyzji, o której mowa w ust. 1, przysługuje odwołanie do Prezesa
  Agencji.
                                        
                                    Art. 13.
1. Agencja może powierzać,  na podstawie umowy, wykonywanie czynności
  technicznych związanych z prowadzeniem systemu, w tym z przyjmowaniem
  wniosków o wypłatę płatności bezpośrednich, wyspecjalizowanym w tym zakresie
  podmiotom.
2. Rada Ministrów określi, w drodze rozporządzenia, rodzaje czynności
  technicznych, o których mowa w ust. 1, oraz warunki organizacyjne, techniczne
  i kadrowe, jakie powinny spełniać podmioty, którym mogą być powierzone do
  wykonania te czynności, mając na względzie zapewnienie wykonywania ich w
  jednolity sposób na obszarze całego kraju oraz sprawne funkcjonowanie
  systemu.
                                        
                                    Art. 14.
Prezes Głównego Urzędu Statystycznego udostępnia nieodpłatnie Agencji wykazy
gospodarstw rolnych wpisanych do krajowego rejestru urzędowego podmiotów
gospodarki narodowej wraz z nadanym im numerem identyfikacyjnym (REGON) i
zakodowanym opisem informacji objętych rejestrem.
                                        
                                    Art. 15.
 W ustawie   z dnia 17 maja  1989 r. - Prawo geodezyjne i  kartograficzne (Dz.U.
    z  2000  r. Nr 100, poz. 1086 i Nr 120, poz. 1268) wprowadza się następujące
    zmiany:
   1) art. 21 otrzymuje brzmienie :
     "Art. 21. 1. Podstawę planowania gospodarczego, planowania przestrzennego,
             wymiaru podatków i świadczeń, oznaczania nieruchomości w księgach
             wieczystych, statystyki publicznej, gospodarki nieruchomościami
             oraz ewidencji gospodarstw rolnych stanowią dane zawarte w
             ewidencji gruntów i budynków.
         2. Organy i jednostki organizacyjne realizujące zadania, o których
           mowa w ust. 1, współdziałają z organami Służby Geodezyjnej i
           Kartograficznej w zakresie utworzenia i sfinansowania systemu
           dostępu i wymiany danych między ewidencją gruntów i budynków a
           ewidencjami i  rejestrami publicznymi prowadzonymi przez te organy i
           jednostki organizacyjne." ;
   2) w art. 24 w ust. 4 po wyrazach "nieodpłatnie gminom" dodaje się wyrazy
     "oraz Agencji Restrukturyzacji i Modernizacji Rolnictwa w celu założenia i
     prowadzenia krajowego systemu ewidencji gospodarstw rolnych i zwierząt
     gospodarskich".
                                        
                                          Art. 16.
W ustawie z dnia 26 lipca 1991 r. o podatku dochodowym od osób fizycznych (Dz.U.
z 2000 r. Nr 14, poz. 176, Nr 22, poz. 270, Nr 60, poz. 703, Nr 70, poz. 816, Nr
104, poz. 1104, Nr 117, poz. 1228 i Nr 122, poz. 1324 oraz z 2001 r. Nr 4, poz.
27, Nr 8, poz. 64 i Nr 52, poz. 539) wprowadza się następujące zmiany:
   1) w  art. 21 w ust. 1 po pkt 47 dodaje się pkt 47a  w brzmieniu:
     "47a) dotacje z budżetu państwa otrzymane na dofinansowanie przedsięwzięć
         realizowanych w ramach Specjalnego Przedakcesyjnego Programu na Rzecz
         Rolnictwa i Rozwoju Obszarów Wiejskich (SAPARD),";
   2) w art. 23 w ust. 1 w pkt 56 po wyrazach "pkt 46" dodaje się przecinek i
     wyrazy "47 a".
                                        
                                    Art. 17.
W ustawie z dnia 15 lutego 1992 r. o podatku dochodowym od osób prawnych (Dz.U.
z 2000 r. Nr 54, poz. 654, Nr 60, poz. 700 i 703, Nr 86, poz. 958, Nr 103, poz.
1100, Nr 117, poz. 1228 oraz Nr 122, poz. 1315 i 1324) w art. 17 w ust. 1
wprowadza się następujące zmiany:
1) po pkt 14 dodaje się pkt 14a w brzmieniu:
     "14a) dotacje z budżetu państwa otrzymane na dofinansowanie przedsięwzięć
         realizowanych w ramach Specjalnego Przedakcesyjnego Programu na Rzecz
         Rolnictwa i Rozwoju Obszarów Wiejskich (SAPARD),";
2) w pkt 21 wyrazy "pkt 14" zastępuje się wyrazami "pkt 14 i 14a".
                                    Art. 18.
W ustawie z dnia 29 grudnia 1993 r. o utworzeniu Agencji Restrukturyzacji i
Modernizacji Rolnictwa (Dz.U. z 1994 r. Nr 1, poz. 2, Nr 80, poz. 369 i Nr 98,
poz. 473, z 1997 r.  Nr 41, poz. 255, Nr 79, poz. 484 i Nr  141, poz. 943, z
1998 r. Nr 106, poz. 668, z 2000 r. Nr 48, poz. 547 i 550 i Nr 88, poz. 983 oraz
z 2001 r. Nr 3, poz. 19, Nr 29, poz. 320 i Nr 38, poz. 452) po art. 5 dodaje się
art. 5a w brzmieniu:
      "Art. 5a. 1. W ramach Agencji wyodrębnia się Centralę Agencji i oddziały
             regionalne.
         2. Oddziałem regionalnym kieruje dyrektor, powoływany i odwoływany
           przez Prezesa Agencji.
         3. Prezes Agencji i dyrektorzy oddziałów regionalnych wydają decyzje
           administracyjne w zakresie określonym w odrębnych przepisach.
         4. W postępowaniu administracyjnym organem wyższego stopnia w
           rozumieniu Kodeksu postępowania administracyjnego w stosunku do
           dyrektorów oddziałów regionalnych jest Prezes Agencji.".
                                        
                                    Art. 19.
W ustawie z dnia 20 listopada 1998 r. o zryczałtowanym podatku dochodowym od
niektórych przychodów osiąganych przez osoby fizyczne (Dz.U. Nr 144, poz. 930
oraz z 2000 r. Nr 104, poz. 1104 i Nr 122, poz. 1324) w art. 10 po wyrazach "pkt
43, 46," dodaje się wyrazy "47a  i".
                                        
                                    Art. 20.
W ustawie z dnia 30 czerwca 2000 r. o warunkach dopuszczalności i nadzorowaniu
pomocy publicznej dla przedsiębiorców (Dz.U. Nr 60, poz. 704) w art. 3 pkt 3
otrzymuje brzmienie:
"3) w rolnictwie, przetwórstwie rolno-spożywczym, łowiectwie, leśnictwie,
  rybołówstwie i rybactwie, na skup i przechowywanie produktów rolnych oraz
  zapasów przetworów z tych produktów, a także na skup i przechowywanie zapasów
  ryb morskich, z wyjątkiem przepisów art. 1, 4, 35, 36, art. 37 ust. 1 i  4
  oraz art. 38.".
                                        
                                    Art. 21.
Ustawa wchodzi w życie po upływie 14 dni od dnia ogłoszenia.
