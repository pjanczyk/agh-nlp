



Dz.U. z 2000 r. Nr 86, poz. 959
                                                                 
                                                                         
                                 USTAWA
                        z dnia 9 września 2000 r.
                                    
                 o podatku od czynności cywilnoprawnych
                                    
                                    
                               Rozdział 1
                         Przedmiot opodatkowania
                                    
                                 Art. 1.
1. Podatkowi podlegają:
   1) następujące czynności cywilnoprawne:
     a) umowy sprzedaży oraz zamiany rzeczy i praw majątkowych,
     b) umowy pożyczki,
     c) umowy poręczenia,
     d) umowy darowizny - w części dotyczącej przejęcia przez
       obdarowanego długów i ciężarów albo zobowiązań darczyńcy,
     e) umowy dożywocia oraz ustanowienia odpłatnej renty,
     f) umowy o dział spadku oraz umowy o zniesienie współwłasności - w
       części dotyczącej spłat lub dopłat,
     g) umowy majątkowe małżeńskie,
     h) ustanowienie hipoteki,
     i) ustanowienie odpłatnego użytkowania, w tym nieprawidłowego, oraz
       odpłatnej służebności,
     j) umowy depozytu nieprawidłowego,
     k) umowy spółki (akty założycielskie),
   2) zmiany umów wymienionych w pkt 1, jeżeli powodują one podwyższenie
     podstawy opodatkowania podatkiem od czynności cywilnoprawnych,
   3) orzeczenia sądów, w tym również polubownych, oraz ugody, jeżeli
     wywołują one takie same skutki prawne, jak czynności cywilnoprawne
     wymienione w pkt 1.
2. Ilekroć w dalszych przepisach jest mowa o czynnościach
  cywilnoprawnych, przepisy ustawy stosuje się odpowiednio do przedmiotów
  opodatkowania określonych w ust. 1 pkt 2 i 3.
3. W przypadku umowy spółki za zmianę umowy uważa się:
   1) przy spółce cywilnej lub jawnej - podwyższenie wniesionego do
     spółki wkładu, którego wartość powoduje zwiększenie majątku spółki,
   2) przy spółce komandytowej - wniesienie lub podwyższenie wniesionego
     do spółki wkładu, którego wartość powoduje zwiększenie majątku
     spółki,
   3) przy spółce z ograniczoną odpowiedzialnością lub akcyjnej wniesienie
lub podwyższenie wniesionego do spółki wkładu, którego
     wartość powoduje zwiększenie kapitału zakładowego (akcyjnego),
   4) dopłaty, pożyczki udzielane spółce przez wspólników (akcjonariuszy)
     oraz oddanie przez wspólnika (akcjonariusza) spółce rzeczy lub praw
     majątkowych do nieodpłatnego używania.
4. Czynności cywilnoprawne podlegają podatkowi, z zastrzeżeniem ust. 5 i
  6, jeżeli ich przedmiotem są:
   1) rzeczy znajdujące się na terytorium Rzeczypospolitej Polskiej lub
     prawa majątkowe wykonywane na terytorium Rzeczypospolitej Polskiej,
   2) rzeczy znajdujące się za granicą lub prawa majątkowe wykonywane za
     granicą, w przypadku gdy nabywca ma miejsce zamieszkania lub
     siedzibę na terytorium Rzeczypospolitej Polskiej i czynność
     cywilnoprawna została dokonana na terytorium Rzeczypospolitej
     Polskiej.
5. Umowa spółki oraz zmiana umowy spółki podlega podatkowi od czynności
  cywilnoprawnych, jeżeli siedziba spółki znajduje się na terytorium
  Rzeczypospolitej Polskiej.
6. Umowy poręczenia i umowy małżeńskie majątkowe podlegają podatkowi,
  jeżeli przynajmniej jedna strona umowy ma miejsce zamieszkania albo
  siedzibę w kraju.
7. Jeżeli zgodnie z odrębnymi przepisami spółka powstała w wyniku
  przekształcenia innej spółki lub połączenia się innych spółek wstępuje
  we wszelkie prawa i obowiązki przekształconej spółki lub każdej z
  łączących się spółek, podatek od czynności cywilnoprawnych zapłacony od
  umowy lub zmiany umowy spółki, która uległa przekształceniu lub
  połączeniu podlega zaliczeniu na poczet podatku należnego od umowy
  spółki, która powstała w wyniku przekształcenia spółki lub łączenia się
  spółek.
8. Przepis ust. 7 stosuje się odpowiednio również do umowy spółki, która
  przejęła cały majątek innej spółki lub spółek.
   
                                 Art. 2.
Nie podlegają podatkowi:
   1) czynności cywilnoprawne w sprawach:
     a) alimentacyjnych, opieki, kurateli i przysposobienia,
     b) ubezpieczenia społecznego, ubezpieczenia zdrowotnego, opieki
       społecznej, ulg określonych w przepisach szczególnych dla
       żołnierzy niezawodowych i poborowych odbywających służbę
       zastępczą oraz ich rodzin, a także uprawnień dla osób
       niepełnosprawnych i osób objętych przepisami o szczególnych
       uprawnieniach dla kombatantów,
     c) wyboru Prezydenta Rzeczypospolitej Polskiej, wyborów do Sejmu,
       Senatu i organów samorządu terytorialnego oraz referendum,
     d) powszechnego obowiązku obrony,
     e) zatrudnienia, świadczeń socjalnych i wynagrodzeń za pracę,
     f) nauki, szkolnictwa i oświaty pozaszkolnej oraz zdrowia,
     g) podlegających przepisom o gospodarce nieruchomościami lub
       przepisom o autostradach płatnych,
   2) umowy sprzedaży albo zamiany nieruchomości lub prawa użytkowania
     wieczystego na podstawie przepisów o ochronie i kształtowaniu
     środowiska,
   3) umowy sprzedaży rzeczy w postępowaniu egzekucyjnym lub
     upadłościowym,
   4) czynności cywilnoprawne, jeżeli przynajmniej jedna ze stron z
     tytułu dokonania tej czynności na podstawie odrębnych przepisów jest
     opodatkowana podatkiem od towarów i usług lub jest zwolniona od tego
     podatku.
   
                               Rozdział 2
                           Obowiązek podatkowy
                                    
                                 Art. 3.
1. Obowiązek podatkowy, z zastrzeżeniem ust. 2, powstaje:
   1) z chwilą dokonania czynności cywilnoprawnej, a w przypadku gdy
     płatnikami są nabywcy rzeczy przeznaczonych do przerobu lub
     odprzedaży - z chwilą wypłacenia należności,
   2) z chwilą podjęcia uchwały o podwyższeniu kapitału spółki mającej
     osobowość prawną,
   3) z chwilą uprawomocnienia się orzeczenia sądu, doręczenia wyroku
     sądu polubownego lub zawarcia ugody - od przedmiotów opodatkowania
     określonych w art. 1 ust. 1 pkt 3,
   4) z chwilą powołania się na okoliczność dokonania czynności
     cywilnoprawnej - jeżeli podatnik nie złożył deklaracji w sprawie
     podatku od czynności cywilnoprawnych w terminie 5 lat od końca roku,
     w którym upłynął termin płatności, a którakolwiek ze stron po
     upływie tego terminu powołuje się przed organami podatkowymi lub
     organami kontroli skarbowej na okoliczność jej dokonania; w tym
     przypadku obowiązek podatkowy powstaje jedynie w stosunku do
     podatnika, który powołał się na okoliczność dokonania czynności
     cywilnoprawnej.
2. Jeżeli zawarcie umowy przenoszącej własność następuje w wykonaniu
  zobowiązania wynikającego z uprzednio zawartej umowy zobowiązującej do
  przeniesienia własności, obowiązek podatkowy powstaje z chwilą zawarcia
  umowy przenoszącej własność.
                                 Art. 4.
Obowiązek podatkowy w podatku od czynności cywilnoprawnych ciąży na:
   1) stronach czynności cywilnoprawnych,
   2) spółce mającej osobowość prawną - w przypadku podwyższenia kapitału
     zakładowego (akcyjnego).
                                    
                                 Art. 5.
1. Obowiązek zapłaty podatku, z zastrzeżeniem ust. 2, ciąży solidarnie na
  osobach fizycznych, osobach prawnych i jednostkach organizacyjnych
  niemających osobowości prawnej będących stronami czynności
  cywilnoprawnej, a w przypadku określonym w art. 4 pkt 2  na spółce.
2. Jeżeli jedną ze stron czynności cywilnoprawnej jest osoba fizyczna,
  osoba prawna lub jednostka organizacyjna niemająca osobowości prawnej
  zwolniona od podatku od czynności cywilnoprawnych, obowiązek zapłaty
  podatku ciąży solidarnie na pozostałych stronach tej czynności.
                               Rozdział 3
              Podstawa opodatkowania oraz wysokość podatku
                                    
                                 Art. 6.
1. Podstawę opodatkowania stanowi:
   1) przy umowie sprzedaży:
     a) rzeczy ruchomych nabywanych do przerobu lub odprzedaży - cena
       sprzedaży,
     b) zawieranej przez nierezydentów - równowartość w złotych kwoty
       zagranicznych środków płatniczych, określonej w zezwoleniu
       dewizowym, przeznaczonych na zapłacenie ceny,
     c) w pozostałych przypadkach - wartość rynkowa rzeczy lub prawa
       majątkowego,
   2) przy umowie zamiany:
     a) lokalu mieszkalnego stanowiącego odrębną nieruchomość lub
       własnościowego spółdzielczego prawa do lokalu mieszkalnego na
       taki lokal lub prawo do lokalu - różnica wartości rynkowych
       zamienianych lokali lub praw do lokali,
     b) w pozostałych przypadkach - wartość rynkowa rzeczy lub prawa
       majątkowego, od którego przypada wyższy podatek,
   3) przy umowie darowizny - wartość długów i ciężarów albo zobowiązań
     przejętych przez obdarowanego,
   4) przy umowie dożywocia - wartość rynkowa nieruchomości lub prawa
     użytkowania wieczystego,
   5) przy umowie o zniesienie współwłasności lub o dział spadku wartość
rynkowa rzeczy lub prawa majątkowego nabytego ponad wartość
     udziału we współwłasności lub spadku,
   6) przy ustanowieniu odpłatnego użytkowania, w tym również
     nieprawidłowego oraz odpłatnej służebności - wartość świadczeń
     użytkownika bądź osoby, na rzecz której ustanowiono służebność, za
     okres, na jaki prawa te zostały ustanowione,
   7) przy umowie pożyczki i umowie depozytu nieprawidłowego - kwota lub
     wartość pożyczki albo depozytu,
   8) przy umowie spółki:
     a) przy zawarciu umowy - wartość wkładów wniesionych do majątku
       spółki  albo wartość kapitału zakładowego (akcyjnego),
     b) przy zmianie umowy - wartość wkładów powiększających majątek
       spółki albo wartość podwyższonego kapitału zakładowego
       (akcyjnego),
     c) przy dopłatach - wartość dopłat,
     d) przy pożyczce wspólnika (akcjonariusza) na rzecz spółki - kwota
       lub wartość pożyczki,
     e) przy oddaniu spółce rzeczy lub praw majątkowych do nieodpłatnego
       używania - roczna wartość nieodpłatnego używania, którą przyjmuje
       się w wysokości 4% wartości rzeczy lub prawa majątkowego oddanego
       do nieodpłatnego używania,
   9) przy umowie renty - skapitalizowana wartość renty, ustalana według
     zasad przewidzianych w przepisach o podatku od spadków i darowizn
     lub wartość rynkowa rzeczy lub prawa majątkowego nabytego tytułem
     wynagrodzenia, jeżeli jest ona wyższa od skapitalizowanej wartości
     renty,
  10) przy ustanowieniu hipoteki - kwota zabezpieczonej wierzytelności.
2. Wartość rynkową przedmiotu czynności cywilnoprawnej określa się na
  podstawie przeciętnych cen stosowanych w danej miejscowości w obrocie
  rzeczami tego samego rodzaju i gatunku, z uwzględnieniem ich stanu i
  stopnia zużycia oraz w obrocie prawami majątkowymi tego samego rodzaju,
  z dnia dokonania tej czynności, bez odliczenia długów i ciężarów.
3. Jeżeli strony czynności cywilnoprawnej nie określiły wartości
  przedmiotu tej czynności lub wartość określona przez strony nie
  odpowiada, według oceny organu podatkowego, jej wartości rynkowej,
  organ ten wezwie strony do jej określenia, podwyższenia lub obniżenia,
  w terminie nie krótszym niż 14 dni od dnia doręczenia wezwania, podając
  jednocześnie wartość według własnej, wstępnej oceny.
4. Jeżeli strony, pomimo wezwania, o którym mowa w ust. 3, nie określiły
  wartości lub podały wartość nieodpowiadającą wartości rynkowej, organ
  podatkowy dokona jej określenia na podstawie opinii biegłego. Jeżeli
  wartość określona w ten sposób przekroczy o 33% wartość podaną przez
  strony, koszty opinii ponoszą solidarnie strony czynności
  cywilnoprawnej.
5. Jeżeli z treści czynności cywilnoprawnych, wymienionych w ust. 1 pkt
  6, wynika prawo żądania świadczeń, które nie mogą być oznaczone pod
  względem wielkości w chwili zawierania umowy, podstawę opodatkowania
  ustala się w miarę wykonywania świadczeń. Organ podatkowy może jednak,
  za zgodą stron, przyjąć do podstawy opodatkowania prawdopodobną sumę
  wszystkich świadczeń za okres trwania czynności.
6. W przypadku zawarcia umów, o których mowa w ust. 1 pkt 6 na czas
  nieokreślony, podstawę opodatkowania może stanowić zgodnie z
  oświadczeniem podatnika:
   1) wartość świadczeń za lat 10, albo
   2) wartość świadczeń należnych w miarę wykonywania umowy.
7. W przypadku zawarcia umowy, o której mowa w ust. 1 pkt 8 lit. e) na
  czas nieokreślony przepis ust. 6 stosuje się odpowiednio.
8. W przypadku zmiany umów wymienionych w ust. 1 pkt 6, podstawę
  opodatkowania  stanowi:
   1) przy przedłużeniu okresu na jaki zawarto umowę - wartość świadczeń
     ustalona według zasad przewidzianych w ust. 1 pkt 6 oraz w ust. 5 i
     6,
   2) przy podwyższeniu wartości świadczeń - różnica wartości świadczeń
     według zasad przewidzianych w ust. 1 pkt 6 oraz w ust. 5 i 6.
   
                                 Art. 7.
1. Stawki podatku wynoszą:
   1) od umowy sprzedaży:
     a) nieruchomości, rzeczy ruchomych, prawa użytkowania wieczystego,
       własnościowego spółdzielczego prawa do lokalu mieszkalnego,
       spółdzielczego prawa do lokalu użytkowego oraz wynikających z
       przepisów prawa spółdzielczego: prawa do domu jednorodzinnego
       oraz prawa do lokalu w małym domu mieszkalnym    2%,
     b) innych praw majątkowych                1%,
   2) od umów zamiany, dożywocia, o dział spadku, o zniesienie
     współwłasności oraz darowizny:
     a) przy przeniesieniu własności nieruchomości, rzeczy ruchomych,
       prawa użytkowania wieczystego, własnościowego spółdzielczego
       prawa do lokalu mieszkalnego,  spółdzielczego prawa do lokalu
       użytkowego oraz wynikających z przepisów prawa spółdzielczego:
       prawa do domu jednorodzinnego oraz prawa do lokalu w małym domu
       mieszkalnym                                 2%,
     b) przy przeniesieniu własności innych praw majątkowych     1%,
   3) od umów ustanowienia odpłatnego użytkowania oraz odpłatnej
     służebności 1%,
   4) od umowy pożyczki                              2%
   5) od umowy ustanowienia odpłatnej renty jeżeli podstawę opodatkowania
     stanowi:
     a) skapitalizowana wartość renty                    1%,
     b) wartość rzeczy lub praw nabytych tytułem wynagrodzenia stosuje
       się odpowiednio stawki określone w pkt 1,
   6) od umowy poręczenia                            7 zł,
   7) od ustanowienia hipoteki:
     a) na zabezpieczenie wierzytelności istniejących - od kwoty
       zabezpieczonej wierzytelności               0,1%,
     b) na zabezpieczenie wierzytelności o wysokości nieustalonej    19
       zł,
   8) od umowy majątkowej małżeńskiej                38 zł,
   9) od umowy spółki:
     a) od wartości wkładów wniesionych do majątku spółki, kapitału
       zakładowego (akcyjnego),
     b) od podwyższenia wartości wkładów wniesionych do majątku spółki
       albo kapitału zakładowego (akcyjnego),
     c) od pożyczek i dopłat,
    - których łączna wartość wynosi:
          -       do 20.000                            1%
                      zł
      od 20.000   do 30.000  200 zł + 0,5% nadwyżki ponad
          zł          zł                        20.000 zł
        ponad                250 zł + 0,1% nadwyżki ponad
      30.000 zł                                 30.000 zł
     d) od nieodpłatnego używania oddanych spółce rzeczy lub praw
       majątkowych                                 1%.
2. W przypadku zmiany umowy spółki podatek oblicza się od sumy wartości
  wkładów wniesionych do majątku spółki, kapitału zakładowego
  (akcyjnego), dopłat i pożyczek, z tym że podatek obliczony według skali
  określonej w ust. 1 pkt 9 pomniejsza się o kwotę podatku zapłaconego
  przed powiększeniem majątku spółki, kapitału zakładowego (akcyjnego)
  oraz od wcześniejszych dopłat i pożyczek, a ponadto o kwotę podatku
  przypadającego od podmiotów, o których mowa w art. 8 pkt 2-5.
3. Podatek pobiera się według stawki najwyższej:
   1) jeżeli strony czynności cywilnoprawnej, w wyniku której nastąpiło
     przeniesienie własności, nie wyodrębniły wartości rzeczy lub praw
     majątkowych, do których mają zastosowanie różne stawki - od łącznej
     wartości tych rzeczy lub praw,
   2) jeżeli przedmiotem umowy zamiany są rzeczy lub prawa majątkowe, co
     do których obowiązują różne stawki.
4. Jeżeli jedna ze stron czynności cywilnoprawnej jest zwolniona od
  podatku, stawki podatku określone w ust. 1 pkt 1-8 obniża się o 50%.
   
                               Rozdział 4
                          Zwolnienia od podatku
                                    
                                 Art. 8.
Zwalnia się od podatku następujące strony czynności cywilnoprawnych:
   1) państwa obce, ich przedstawicielstwa dyplomatyczne, urzędy
     konsularne i siły zbrojne, międzynarodowe organizacje i instytucje
     oraz ich oddziały i przedstawicielstwa, korzystające na podstawie
     ustaw, umów lub powszechnie uznanych zwyczajów międzynarodowych z
     przywilejów i immunitetów, a także członków ich personelu i inne
     osoby zrównane z nimi, jeżeli nie są one obywatelami polskimi i nie
     mają miejsca stałego pobytu na terytorium Rzeczypospolitej Polskiej
     - pod warunkiem wzajemności,
   2) jednostki budżetowe,
   3) osoby prawne, których celem statutowym jest działalność naukowa,
     naukowo-techniczna, oświatowa, kulturalna, w zakresie kultury
     fizycznej i sportu, kultu religijnego, dobroczynności, obrony
     narodowej, ochrony środowiska, ochrony konsumentów, ochrony zdrowia
     i opieki społecznej, rehabilitacji zawodowej i społecznej osób
     niezdolnych do pracy, jeżeli w całym roku podatkowym poprzedzającym
     rok, w którym powstał obowiązek zapłaty podatku od czynności
     cywilnoprawnych, ich dochody korzystały z całkowitego zwolnienia od
     podatku dochodowego oraz pod warunkiem, że przedmiotem zbycia nie
     jest składnik przedsiębiorstwa prowadzonego przez te osoby lub że
     nabycia dokonano nie dla takiego przedsiębiorstwa; zwolnienie nie
     dotyczy przedsiębiorstw państwowych, spółdzielni i ich związków oraz
     spółek,
   4) jednostki samorządu terytorialnego,
   5) Skarb Państwa,
   6) osoby nabywające na potrzeby własne sprzęt rehabilitacyjny, wózki
     inwalidzkie, motorowery, motocykle lub samochody osobowe, zaliczone,
     w rozumieniu przepisów o rehabilitacji zawodowej i społecznej oraz
     zatrudnianiu osób niepełnosprawnych, do grupy osób o znacznym lub
     umiarkowanym stopniu niepełnosprawności bez względu na rodzaj
     schorzenia oraz osoby o lekkim stopniu niepełnosprawności w związku
     ze schorzeniami narządów ruchu.
                                 Art. 9.
Zwalnia się od podatku następujące czynności cywilnoprawne:
   1) sprzedaż walut obcych,
   2) przeniesienie własności nieruchomości, z wyjątkiem budynków
     mieszkalnych lub ich części znajdujących się na obszarze miast, w
     drodze umów:
     a) sprzedaży,
     b) dożywocia,
     c) o dział spadku,
     d) o zniesienie współwłasności,
     e) darowizny - w części dotyczącej przejęcia przez obdarowanego
       długów i ciężarów albo zobowiązań darczyńcy,
     f) zamiany - do wysokości wartości rynkowej nieruchomości,
     g) renty,
    - pod warunkiem, że nabywana nieruchomość stanowi gospodarstwo rolne
     lub utworzy z nieruchomością nabywcy gospodarstwo rolne albo wejdzie
     w skład gospodarstwa rolnego nabywcy w rozumieniu przepisów o
     podatku rolnym,
   3) sprzedaż nieruchomości, prawa użytkowania wieczystego,
     własnościowego spółdzielczego prawa do lokalu mieszkalnego oraz
     wynikających z przepisów prawa spółdzielczego: prawa do domu
     jednorodzinnego lub prawa do lokalu w małym domu mieszkalnym, jeżeli
     nabywcą jest były właściciel (wieczysty użytkownik):
     a) nieruchomości wywłaszczonej, któremu przyznano odszkodowanie a
       nie przyznano nieruchomości zamiennej,
     b) nieruchomości sprzedanej na cele publiczne określone w
       przepisach o gospodarce nieruchomościami, który w razie
       wywłaszczenia spełniałby warunki do przyznania nieruchomości
       zamiennej,
     c) nieruchomości lub prawa użytkowania wieczystego, wykupionych na
       podstawie przepisów o ochronie i kształtowaniu środowiska
    - w wysokości kwoty otrzymanego odszkodowania (uzyskanej ceny), pod
     warunkiem że nabycie nastąpiło w ciągu 5 lat od daty otrzymania
     odszkodowania (zapłaty),
   4) sprzedaż budynku mieszkalnego lub jego części, lokalu mieszkalnego
     stanowiącego odrębną nieruchomość, własnościowego spółdzielczego
     prawa do lokalu mieszkalnego oraz wynikających z przepisów prawa
     spółdzielczego: prawa do domu jednorodzinnego lub prawa do lokalu w
     małym domu mieszkalnym, jeżeli następuje ona:
     a) w wykonaniu lub w związku z wielostronną umową o zamianie
       budynku lub praw do lokalu,
     b)w celu uzyskania w zamian spółdzielczego lokatorskiego prawa do
       lokalu albo budynku mieszkalnego lub jego części, zajmowanego
       przez nabywcę na podstawie umowy najmu, określonej w przepisach o
       najmie lokali mieszkalnych i dodatkach mieszkaniowych,
   5) zamianę budynku mieszkalnego lub jego części, lokali mieszkalnych
     stanowiących odrębną nieruchomość, spółdzielczych własnościowych
     praw do lokalu mieszkalnego oraz wynikających z przepisów prawa
     spółdzielczego: praw do domu jednorodzinnego lub praw do lokalu w
     małym domu mieszkalnym, jeżeli stronami umowy są osoby zaliczone do
     I grupy podatkowej zgodnie z przepisami o podatku od spadków i
     darowizn,
   6) sprzedaż rzeczy ruchomych, jeżeli podstawa opodatkowania nie
     przekracza 1000 zł,
   7) sprzedaż bonów i obligacji skarbowych,
   8) sprzedaż bonów pieniężnych Narodowego Banku Polskiego,
   9) sprzedaż papierów wartościowych domom maklerskim i bankom
     prowadzącym działalność maklerską oraz sprzedaż papierów
     wartościowych dokonywaną za pośrednictwem domów maklerskich lub
     banków prowadzących działalność maklerską,
  10) pożyczki udzielane:
     a) przez przedsiębiorców niemających na terytorium Rzeczypospolitej
       Polskiej siedziby lub zarządu, prowadzących działalność w
       zakresie kredytowania oraz udzielania pożyczek,
     b) osobom prawnym zwolnionym od podatku na podstawie art. 8 pkt 3,
     c) na podstawie umowy zawartej między osobami zaliczonymi do I
       grupy podatkowej w rozumieniu przepisów o podatku od spadków i
       darowizn - do wysokości kwoty nie podlegającej opodatkowaniu tym
       podatkiem,
     d) innym osobom, niż wymienione w lit. c), jeżeli łączna kwota lub
       wartość tych pożyczek udzielonych tej samej osobie nie przekracza
       w ciągu roku 1000 zł,
     e) z kas lub funduszów zakładowych, funduszów związków zawodowych,
       pracowniczych kas zapomogowo-pożyczkowych, spółdzielczych kas
       oszczędnościowo-kredytowych, koleżeńskich kas oszczędnościowopożyczkowych
działających w wojsku oraz z zakładowego funduszu
       świadczeń socjalnych,
     f) z utworzonych w drodze ustawy innych funduszów celowych,
  11) umowy spółki:
     a) w części dotyczącej kapitału, jego podwyższenia, dopłat,
       pożyczek udzielanych spółce przez wspólnika (akcjonariusza) oraz
       nieodpłatnego używania rzeczy lub praw majątkowych wniesionych do
       spółki przez osoby prawne określone w art. 8 pkt 2-5,
     b) jeżeli z umowy spółki wynika, że wyłącznym przedmiotem
       działalności spółki jest pozyskiwanie oraz produkcja materiałów
       budowlanych z miejscowych surowców,
  12) poręczenia:
     a) na wekslach oraz na deklaracjach dołączonych do weksli,
     b) na zabezpieczenie pożyczek udzielanych przez pracownicze kasy
       zapomogowo-pożyczkowe, spółdzielcze kasy oszczędnościowokredytowe,
koleżeńskie kasy oszczędnościowo-pożyczkowe działające
       w wojsku oraz z zakładowego funduszu świadczeń socjalnych,
     c) w związku z obrotem z zagranicą (gwarancje),
     d) na skryptach dłużnych zabezpieczających pożyczki udzielane przez
       banki rolnikom, członkom spółdzielni zajmujących się produkcją
       rolną, pracownikom służby rolnej i leśnej, pracownikom
       państwowych przedsiębiorstw rolnych oraz osiedleńcom, jeżeli
       poręczycielem jest:
           - małżonek dłużnika - bez względu na kwotę pożyczki,
           - inna osoba - gdy kwota pożyczki nie przekracza w ciągu roku
            1000 zł,
     e) na skryptach dłużnych zabezpieczających pożyczki udzielane przez
       banki spółdzielniom produkcji rolnej, spółdzielniom kółek
       rolniczych, zrzeszeniom branżowym rolników indywidualnych, jeżeli
       poręczycielem jest członek spółdzielni, kółka, zespołu lub
       zrzeszenia,
     f) na zabezpieczenie pożyczek i kredytów udzielanych z funduszów
       celowych,
     g) udzielane przez Skarb Państwa,
  13) ustanowienie hipoteki:
     a) na morskich statkach handlowych i rybackich,
     b) na zabezpieczenie dotacji lub innych form pomocy finansowej,
       udzielanych organizacjom społecznym działającym w dziedzinie
       sportu i turystyki,
     c) na zabezpieczenie wierzytelności banków z tytułu kredytów
       udzielanych rolnikom indywidualnym lub zespołom rolników
       indywidualnych na budownictwo inwentarskie lub składowe, wraz z
       urządzeniami towarzyszącymi,
     d) przysługującej spółdzielniom mieszkaniowym i wierzycielom
       spółdzielni mieszkaniowych,
     e) na zabezpieczenie pożyczek i kredytów udzielanych z funduszy
       celowych.
     
                               Rozdział 5
                     Zapłata, pobór i zwrot podatku
                                    
                                Art. 10.
1. Podatnik jest obowiązany bez wezwania organu podatkowego złożyć
  deklarację w sprawie podatku od czynności cywilnoprawnych oraz obliczyć
  i wpłacić podatek w terminie 14 dni od dnia powstania obowiązku
  podatkowego.
2. Płatnikami podatku są:
   1) notariusze - od czynności cywilnoprawnych dokonywanych w formie
     aktu notarialnego,
   2) nabywcy rzeczy - od umów sprzedaży, jeżeli nabywca kupuje te rzeczy
     do przerobu lub sprzedaży.
3. Płatnicy obowiązani są uzależnić dokonanie czynności cywilnoprawnej
  lub wypłacenie należności od uprzedniego zapłacenia podatku.
4. Minister właściwy do spraw finansów publicznych określi, w drodze
  rozporządzenia, szczegółowe zasady poboru podatku przez określenie:
  wzoru deklaracji, sposobu pobierania, zapłaty i zwrotu podatku oraz
  sposobu prowadzenia rejestrów tego podatku.
                                    
                                Art. 11.
1. Podatek, z zastrzeżeniem ust. 2, podlega zwrotowi, jeżeli:
   1) uchylone zostały skutki prawne oświadczenia woli (nieważność
     względna),
   2) nie spełnił się warunek zawieszający, od którego uzależniono
     wykonanie czynności cywilnoprawnej,
   3) umowa spółki w wyniku ostatecznej decyzji odmawiającej spółce
     wydania koncesji na podjęcie działalności gospodarczej została
     rozwiązana,
   4) podwyższenie kapitału spółki określone w uchwale zarejestrowane
     zostanie w wysokości niższej, zwrotowi podlega podatek stanowiący
     różnicę między podatkiem zapłaconym a podatkiem należnym od
     podwyższenia kapitału ujawnionego w rejestrze handlowym.
2. Podatek nie podlega zwrotowi po upływie 5 lat od końca roku, w którym
  został zapłacony.
                               Rozdział 6
                     Właściwość organów podatkowych
                                    
                                Art. 12.
1. Organem podatkowym właściwym miejscowo w sprawach podatku od czynności
  cywilnoprawnych od umów, których przedmiotem są rzeczy znajdujące się
  na terytorium Rzeczypospolitej Polskiej lub prawa majątkowe wykonywane
  w kraju jest:
   1) od przeniesienia własności nieruchomości, własnościowego
     spółdzielczego prawa do lokalu mieszkalnego, spółdzielczego prawa do
     lokalu użytkowego oraz wynikających z przepisów prawa
     spółdzielczego: prawa do domu jednorodzinnego i prawa do lokalu w
     małym domu mieszkalnym lub prawa użytkowania wieczystego - urząd
     skarbowy właściwy ze względu na miejsce położenia nieruchomości,
   2) od przeniesienia własność rzeczy lub praw majątkowych, innych niż
     wymienione w pkt 1 - urząd skarbowy właściwy ze względu na miejsce
     zamieszkania (siedzibę) nabywcy, a jeżeli jedynie zbywca ma miejsce
     zamieszkania na terytorium Rzeczypospolitej Polskiej - urząd
     skarbowy właściwy ze względu na miejsce zamieszkania (siedzibę)
     zbywcy,
   3) od umowy spółki - urząd skarbowy właściwy ze względu na siedzibę
     spółki,
   4) od pozostałych umów - urząd skarbowy właściwy ze względu na miejsce
     zamieszkania (siedzibę) jednej ze stron czynności cywilnoprawnej.
2. Jeżeli nie można ustalić właściwości miejscowej organu podatkowego w
  sposób, o którym mowa w ust. 1 - właściwym organem podatkowym jest
  Drugi Urząd Skarbowy Warszawa Śródmieście.
3. W sprawach podatku od czynności cywilnoprawnych od umów zamiany,
  których przedmiotem jest wyłącznie przeniesienie własności rzeczy lub
  praw wymienionych w ust. 1 pkt 1, organem podatkowym właściwym do
  ustalenia wartości nieruchomości lub prawa jest organ podatkowy
  właściwy ze względu na miejsce położenia nieruchomości, a do określenia
  wysokości podatku od czynności cywilnoprawnych - organ podatkowy
  właściwy ze względu na miejsce położenia nieruchomości lub prawa,
  którego wartość jest wyższa.
4. W sprawach podatku od czynności cywilnoprawnych od umów poręczenia i
  umów majątkowych małżeńskich właściwym organem podatkowym jest urząd
  skarbowy właściwy ze względu na miejsce zamieszkania albo siedzibę
  jednej ze stron czynności cywilnoprawnej.
                                    
                                Art. 13.
Organem podatkowym właściwym miejscowo w sprawach podatku od czynności
cywilnoprawnych od umów, których przedmiotem są rzeczy znajdujące się za
granicą lub prawa majątkowe wykonywane za granicą jest urząd skarbowy
właściwy ze względu na miejsce zamieszkania (siedzibę) nabywcy.
                               Rozdział 7
                     Przepisy przejściowe i końcowe
                                    
                                Art. 14.
Do czynności cywilnoprawnych dokonanych przed dniem wejścia w życie
niniejszej ustawy stosuje się przepisy obowiązujące w chwili dokonania
czynności.
                                Art. 15.
1. Jeżeli obowiązujące przepisy powołują się na przepisy o opłacie
  skarbowej w zakresie dotyczącym czynności cywilnoprawnych
  opodatkowanych w niniejszej ustawie, rozumie się przez to przepisy o
  podatku od czynności cywilnoprawnych.
2. W przypadkach, o których mowa w art. 1 ust. 7 i 8 oraz w art. 7 ust.
  2, uwzględnia się również opłatę skarbową uiszczoną na podstawie ustawy
  z dnia 31 stycznia 1989 r. o opłacie skarbowej (Dz.U. Nr 4, poz.  23,
  Nr 74, poz. 443, z 1992 r. Nr 21, poz. 86, z 1993 r. Nr 11, poz. 50, z
  1995 r. Nr 86, poz. 443 oraz z 1997 r. Nr 117, poz. 751 i Nr 137, poz.
  926).
                                Art. 16.
Ustawa wchodzi w życie z dniem 1 stycznia 2001 r.
                                                                         
                                                                         
                                                                         
                                                                         
