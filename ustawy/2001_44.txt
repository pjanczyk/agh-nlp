



Dz.U. z 2001 r. Nr 5, poz. 44
                                                                                
                                                                                
                                                                                
                                                                                
                                     USTAWA
                            z dnia 21 grudnia 2000 r.
                                        
                 o jakości handlowej artykułów rolno-spożywczych
                                        
                                        
                                   Rozdział 1
                                 Przepisy ogólne
                                        
                                     Art. 1.
Ustawa reguluje sprawy jakości handlowej artykułów rolno-spożywczych oraz
organizację i zasady działania Inspekcji Jakości Handlowej Artykułów RolnoSpożywczych.

                                        
                                     Art. 2.
Przepisy ustawy nie dotyczą:
   1) artykułów rolno-spożywczych wytwarzanych na własny użytek,
   2) materiału siewnego roślin rolniczych, ogrodniczych i zielarskich w
     rozumieniu przepisów o nasiennictwie,
   3) sprzedaży artykułów rolno-spożywczych dokonywanej przez ich producentów w
     gospodarstwie bezpośrednio konsumentom,
   4) wymagań zdrowotnych, sanitarnych, weterynaryjnych i fitosanitarnych
     dotyczących artykułów rolno-spożywczych określonych w odrębnych
     przepisach.
                                        
                                     Art. 3.
Użyte w ustawie określenia oznaczają:
   1) artykuły rolno-spożywcze - runo leśne, dziczyzna, organizmy morskie i
     słodkowodne oraz produkty rolne w postaci surowców, półproduktów oraz
     wyrobów gotowych otrzymywanych z tych surowców i półproduktów, w tym
     środki spożywcze i używki,
   2) środki spożywcze - substancje lub ich mieszaniny zawierające składniki
     potrzebne do odżywiania organizmu ludzkiego i przeznaczone w stanie
     naturalnym lub po przetworzeniu do spożycia przez ludzi,
   3) używki - substancje lub ich mieszaniny niezawierające składników
     odżywczych lub zawierające je w ilościach niemających znaczenia dla
     odżywiania organizmu ludzkiego, które jednak ze względu na swoje
     oddziaływanie fizjologiczne lub cechy organoleptyczne są przeznaczone do
     spożywania lub w inny sposób są wprowadzane do organizmu ludzkiego,
   4) obrót - oferowanie do sprzedaży, sprzedaż lub inna forma zbycia artykułu
     rolno-spożywczego,
   5) jakość handlowa - cechy artykułu rolno-spożywczego dotyczące jego
     właściwości organoleptycznych, fizykochemicznych i mikrobiologicznych w
     zakresie technologii produkcji, wielkości lub masy oraz wymagania
     wynikające ze sposobu produkcji, opakowania, prezentacji i oznakowania,
     nie objęte wymaganiami sanitarnymi, weterynaryjnymi lub fitosanitarnymi.
   
                                   Rozdział 2
                                 Jakość handlowa
                                        
                                     Art. 4.
1. Wprowadzane do obrotu artykuły rolno-spożywcze powinny spełniać wymagania w
  zakresie jakości handlowej określone w przepisach o jakości handlowej oraz
  deklarowane przez producenta lub wprowadzającego do obrotu.
2. Określenie wymagań w zakresie jakości handlowej artykułu rolno-spożywczego
  może nastąpić w szczególności przez ustalenie jego klasy jakości.
                                     Art. 5.
Opakowania artykułów rolno-spożywczych wprowadzanych do obrotu powinny zapewniać
zachowanie cech istotnych dla danego rodzaju artykułu rolno-spożywczego,
decydujących o jego tożsamości.
                                        
                                     Art. 6.
1. Wprowadzane do obrotu artykuły rolno-spożywcze są oznakowane.
2. Znakowanie artykułów rolno-spożywczych powinno być wykonane w języku
  polskim, w sposób czytelny, zrozumiały i widoczny, a w odniesieniu do
  artykułów rolno-spożywczych w opakowaniach jednostkowych także w sposób
  nieusuwalny.
3. Wymóg znakowania w języku polskim, określony w ust. 2, nie dotyczy artykułów
  rolno-spożywczych wywożonych za granicę.
                                     Art. 7.
1. Artykuł rolno-spożywczy należy znakować poprzez zamieszczenie informacji
  zawierającej nazwę artykułu rolno-spożywczego oraz innych istotnych z punktu
  widzenia nabywcy informacji niezbędnych do identyfikacji tego artykułu.
2. Znakowanie artykułu rolno-spożywczego nie może w szczególności:
   1) wprowadzać w błąd nabywcy co do tożsamości artykułu rolno-spożywczego, w
     tym: rodzaju, właściwości, składu, ilości, trwałości, pochodzenia oraz
     sposobu produkcji lub sugerować, że posiada on specjalne właściwości,
     jeżeli ich nie posiada albo gdy inne artykuły rolno-spożywcze posiadają
     również takie właściwości,
   2) przypisywać artykułowi rolno-spożywczemu właściwości zapobiegania lub
     leczenia chorób, lub powoływać się na takie właściwości; nie dotyczy to
     dietetycznych środków spożywczych oraz mineralnych wód leczniczych.
3. Dla artykułów rolno-spożywczych w opakowaniach jednostkowych informacje, o
  których mowa w ust. 1, powinny być umieszczone na opakowaniu albo na
  etykiecie, obwolucie lub zawieszce trwale przymocowanej do opakowania.
4. W przypadku artykułów rolno-spożywczych nieopakowanych albo w opakowaniach
  zbiorczych nazwa artykułu oraz inne informacje, o których mowa w ust. 1, są
  zamieszczone w dokumentach przewozowych i podane na wywieszkach w miejscu
  sprzedaży.
                                     Art. 8.
Nazwa artykułu rolno-spożywczego ma precyzyjnie informować nabywcę o rodzaju
artykułu rolno-spożywczego, umożliwiać odróżnienie go od podobnych artykułów
rolno-spożywczych oraz powinna zawierać informacje dotyczące procesów
technologicznych stosowanych w produkcji, w szczególności takich jak:
sproszkowany, liofilizowany, zagęszczony, mrożony, wędzony.
                                     Art. 9.
Artykuły rolno-spożywcze należy składować i transportować w sposób zapewniający
utrzymanie ich właściwej jakości handlowej.
                                        
                                    Art. 10.
1. Artykuły rolno-spożywcze przywożone z zagranicy mogą być objęte procedurą
  dopuszczenia do obrotu, w rozumieniu przepisów prawa celnego, pod warunkiem
  przeprowadzenia kontroli jakości handlowej przez organ Inspekcji Jakości
  Handlowej Artykułów Rolno-Spożywczych i sporządzeniu protokołu z tej
  kontroli.
2. W przypadku wydania przez organ Inspekcji Jakości Handlowej Artykułów RolnoSpożywczych
decyzji o zakazie wprowadzenia artykułów rolno-spożywczych do
  obrotu, o której mowa w art. 30 ust. 1, organ celny cofa towar za granicę,
  nadaje mu przeznaczenie celne - powrotny wywóz lub nakazuje jego zniszczenie.
3. Minister właściwy do spraw rynków rolnych, w drodze rozporządzenia, określi
  wykaz artykułów rolno-spożywczych, o których mowa w ust. 1, oraz ich
  minimalne ilości podlegające kontroli jakości handlowej, kierując się
  znaczeniem tych artykułów dla rynku krajowego.
                                    Art. 11.
1. Przedsiębiorca zamierzający dokonać wywozu artykułów rolno-spożywczych poza
  polski obszar celny zgłasza ten zamiar do Inspekcji Jakości Handlowej
  Artykułów Rolno-Spożywczych, nie później niż 48 godzin przed zamierzonym
  terminem dokonania wywozu, a w stosunku do artykułów rolno-spożywczych
  ulegających szybkim zmianom biochemicznym, nie później niż 24 godziny przed
  zamierzonym terminem dokonania wywozu.
2. Objęcie artykułów rolno-spożywczych procedurą wywozu, w rozumieniu przepisów
  prawa celnego, jest możliwe dopiero po dołączeniu do zgłoszenia celnego
  dokumentu potwierdzającego zgłoszenie, o którym mowa w ust. 1, który może być
  sporządzony również w formie nośników elektronicznych lub świadectwa jakości
  handlowej tych artykułów wydanego przez Inspekcję Jakości Handlowej Artykułów
  Rolno-Spożywczych.
3. Artykuły rolno-spożywcze przeznaczone do wywozu poza polski obszar celny
  mogą nie spełniać wymagań jakości handlowej określonych w ustawie, o ile
  spełniają wymagania kraju importera.
                                    Art. 12.
1. Podjęcie działalności gospodarczej w zakresie produkcji, składowania,
  konfekcjonowania i obrotu artykułami rolno-spożywczymi podlega zgłoszeniu
  wojewódzkiemu inspektorowi jakości handlowej artykułów rolno-spożywczych
  właściwemu ze względu na miejsce zamieszkania lub siedzibę zgłaszającego, z
  zastrzeżeniem ust. 2.
2. Przepis ust. 1 nie dotyczy :
   1) rolników, w rozumieniu przepisów o ubezpieczeniu społecznym rolników, w
     zakresie prowadzonej działalności rolniczej,
   2) podjęcia działalności gospodarczej w zakresie obrotu detalicznego
     artykułami rolno-spożywczymi.
3. Zgłoszenia dokonuje się nie później niż w dniu rozpoczęcia działalności
  gospodarczej; zgłoszenie zawiera:
   1) imię, nazwisko i adres albo nazwę i siedzibę zgłaszającego,
   2) określenie przedmiotu działalności gospodarczej,
   3) wskazanie miejsca produkcji, składowania lub konfekcjonowania artykułów
     rolno-spożywczych.
4. Zaprzestanie prowadzenia działalności gospodarczej, o której mowa w ust. 1,
  należy zgłosić wojewódzkiemu inspektorowi jakości handlowej artykułów rolnospożywczych
w terminie 7 dni od dnia jej zaprzestania.
                                    Art. 13.
1. Artykuły rolno-spożywcze wyprodukowane z surowców pochodzenia krajowego
  charakteryzujące się specyficznymi cechami jakości handlowej lub wymaganiami
  jakości handlowej, w szczególności w zakresie sposobu produkcji, składu lub
  właściwości organoleptycznych mogą być oznakowane znakiem jakości.
2. Minister właściwy do spraw rynków rolnych określi, w drodze rozporządzenia,
  wzór znaku jakości, mając na względzie, aby znak kojarzył się powszechnie z
  produkcją roślinną lub zwierzęcą.
3. Znak jakości przyznaje minister właściwy do spraw rynków rolnych, w drodze
  decyzji, po zasięgnięciu opinii Głównego Inspektora Jakości Handlowej
  Artykułów Rolno-Spożywczych.
4. Wniosek o przyznanie znaku jakości składa producent artykułu rolnospożywczego
za pośrednictwem Głównego Inspektora Jakości Handlowej Artykułów
  Rolno-Spożywczych, który przekazuje go ministrowi właściwemu do spraw rynków
  rolnych wraz z opinią, o której mowa w ust. 3.
                                    Art. 14.
1. Znak jakości przyznawany jest na okres 3 lat.
2. Minister właściwy do spraw rynków rolnych, na wniosek Głównego Inspektora
  Jakości Handlowej Artykułów Rolno-Spożywczych może, w drodze decyzji, cofnąć
  przyznanie znaku jakości przed upływem terminu, o którym mowa w ust. 1,
  jeżeli artykuł rolno-spożywczy przestanie spełniać wymagania jakościowe, o
  których mowa w art. 13 ust. 1.
                                    Art. 15.
Minister właściwy do spraw rynków rolnych, w drodze rozporządzenia:
   1) w porozumieniu z ministrem właściwym do spraw zdrowia, określi
     szczegółowe zasady i sposób znakowania środków spożywczych i używek w
     opakowaniach jednostkowych i zbiorczych przeznaczonych bezpośrednio dla
     konsumenta,
   2) może określić inne szczegółowe wymagania w zakresie jakości handlowej
     niektórych artykułów rolno-spożywczych lub ich grup,
   3) może określić szczegółowe wymagania w zakresie składowania lub transportu
     artykułów rolno-spożywczych,
- mając na względzie konieczność zapewnienia nabywcy niezbędnych informacji
umożliwiających porównanie nabywanego artykułu rolno-spożywczego z innymi
artykułami rolno-spożywczymi tego samego rodzaju, zapobieganie nieuczciwym
praktykom rynkowym oraz zapewnienie właściwej jakości handlowej tych artykułów.
                                   Rozdział 3
             Inspekcja Jakości Handlowej Artykułów Rolno-Spożywczych
                                        
                                    Art. 16.
1. Tworzy się Inspekcję Jakości Handlowej Artykułów Rolno-Spożywczych, zwaną
  dalej "Inspekcją".
2. Inspekcja podlega ministrowi właściwemu do spraw rynków rolnych.
                                    Art. 17.
1. Do zadań Inspekcji należy :
   1) nadzór nad jakością handlową artykułów rolno-spożywczych, a w
     szczególności:
     a) kontrola jakości handlowej artykułów rolno-spożywczych w produkcji i
       obrocie, w tym wywożonych za granicę,
     b) kontrola jakości handlowej artykułów rolno-spożywczych sprowadzanych z
       zagranicy,
     c) dokonywanie oceny i wydawanie świadectw w zakresie jakości handlowej
       artykułów rolno-spożywczych,
   2) kontrola warunków składowania i transportu artykułów rolno-spożywczych,
   3) gromadzenie i przetwarzanie informacji o sytuacji na rynkach rolnych,
   4) współpraca z właściwymi organami innych inspekcji, urzędami celnymi oraz
     jednostkami samorządu terytorialnego,
   5) współpraca lub uczestnictwo w międzynarodowych organizacjach zajmujących
     się jakością handlową artykułów rolno-spożywczych oraz międzynarodowym
     obrotem artykułami rolno-spożywczymi,
   6) prowadzenie szkoleń w zakresie przepisów i wymagań dotyczących jakości
     handlowej artykułów rolno-spożywczych,
   7) współpraca z urzędowymi jednostkami kontrolnymi za granicą w zakresie
     jakości handlowej artykułów rolno-spożywczych,
   8) wykonywanie innych zadań określonych w odrębnych przepisach, a w
     szczególności w przepisach: o nawozach i nawożeniu, środkach żywienia
     zwierząt, rolnictwie ekologicznym i organizacji rynków rolnych.
2. Minister właściwy do spraw rynków rolnych określi, w drodze rozporządzenia,
  szczegółowe zasady organizacji Inspekcji, mając na względzie usprawnienie i
  ujednolicenie funkcjonowania jej organów.
3. Nadzór nad jakością handlową artykułów rolno-spożywczych w obrocie
  detalicznym sprawuje Inspekcja Handlowa.
                                    Art. 18.
Zadania Inspekcji wykonują następujące organy:
   1) Główny Inspektor Jakości Handlowej Artykułów Rolno-Spożywczych, zwany
     dalej "Głównym Inspektorem",
   2) wojewoda przy pomocy wojewódzkiego inspektora jakości handlowej artykułów
     rolno-spożywczych, zwanego dalej "wojewódzkim inspektorem", jako
     kierownika wojewódzkiej inspekcji jakości handlowej artykułów rolnospożywczych,
wchodzącej w skład zespolonej administracji wojewódzkiej.
   
                                    Art. 19.
1. Główny Inspektor jest centralnym organem administracji rządowej podległym
  ministrowi właściwemu do spraw rynków rolnych.
2. Głównego Inspektora powołuje i odwołuje Prezes Rady Ministrów, na wniosek
  ministra właściwego do spraw rynków rolnych.
3. Zastępców Głównego Inspektora, w liczbie do trzech, powołuje i odwołuje
  minister właściwy do spraw rynków rolnych, na wniosek Głównego Inspektora.
4. Wojewódzkiego inspektora powołuje i odwołuje wojewoda, na wniosek Głównego
  Inspektora.
5. Zastępcę wojewódzkiego inspektora powołuje i odwołuje wojewoda, na wniosek
  wojewódzkiego inspektora.
                                    Art. 20.
1. Główny Inspektor koordynuje i nadzoruje działalność Inspekcji.
2. Główny Inspektor wykonuje swoje zadania przy pomocy Głównego Inspektoratu
  Jakości Handlowej Artykułów Rolno-Spożywczych.
3. Wojewódzcy inspektorzy wykonują swoje zadania przy pomocy wojewódzkich
  inspektoratów jakości handlowej artykułów rolno-spożywczych.
4. Wojewódzki inspektor może tworzyć oddziały wojewódzkiego inspektoratu, za
  zgodą Głównego Inspektora, w szczególności w celu wykonywania zadań, o
  których mowa w art. 17 ust. 1 pkt 1 lit. b).
5. Główny Inspektor może tworzyć delegatury zamiejscowe Głównego Inspektoratu
  Jakości Handlowej Artykułów Rolno-Spożywczych.
6. Minister właściwy do spraw rynków rolnych, w drodze rozporządzenia, określi
  statut Głównego Inspektoratu, mając na względzie w szczególności rodzaje
  komórek organizacyjnych.
                                    Art. 21.
W rozumieniu przepisów Kodeksu postępowania administracyjnego, w sprawach
należących do zakresu zadań i kompetencji Inspekcji, organem właściwym jest
wojewódzki inspektor, a organem wyższego stopnia - Główny Inspektor.
                                        
                                    Art. 22.
1. Organy Inspekcji mogą upoważniać pracowników Inspekcji do załatwiania spraw
  w ich imieniu, w tym do wydawania decyzji administracyjnych.
2. Organy Inspekcji do wydawania decyzji administracyjnych mogą upoważniać
  pracowników, którzy:
   1) ukończyli studia wyższe,
   2) posiadają kwalifikacje potwierdzane co 5 lat zdaniem egzaminu z zakresu
     towaroznawstwa i obowiązujących przepisów o jakości handlowej przed
     komisją kwalifikacyjną, o której mowa w art. 35 ust. 2.
   
                                   Rozdział 4
                             Postępowanie kontrolne
                                        
                                    Art. 23.
1. Kontrola jakości handlowej artykułów rolno-spożywczych oraz warunków
  składowania i transportu tych artykułów ma na celu sprawdzenie czy:
   1) artykuły rolno-spożywcze spełniają wymagania w zakresie jakości handlowej
     określone w przepisach o jakości handlowej oraz deklarowane przez
     producenta lub wprowadzającego do obrotu,
   2) artykuły rolno-spożywcze są składowane lub transportowane w sposób
     zapewniający zachowanie ich właściwej jakości handlowej.
2. Kontrola obejmuje co najmniej jedną z następujących czynności:
   1) sprawdzenie dokumentów umożliwiających identyfikację artykułu rolnospożywczego,
atestów jakościowych, wyników badań laboratoryjnych oraz
     innych dokumentów świadczących o jego jakości handlowej,
   2) sprawdzenie opakowania, oznakowania, prezentacji artykułu rolnospożywczego
oraz warunków jego przechowywania i transportu,
   3) oględziny artykułu rolno-spożywczego,
   4) pobranie próbek oraz ich ocenę lub badanie laboratoryjne,
   5) ustalenie klasy jakości artykułu rolno-spożywczego,
   6) sprawdzanie sposobu produkcji artykułu rolno-spożywczego lub
     prawidłowości przebiegu procesu technologicznego, o ile wynika to z
     odrębnych przepisów.
   
                                    Art. 24.
Główny Inspektor, wojewódzcy inspektorzy oraz upoważnieni przez nich pracownicy
Inspekcji, realizując zadania określone w ustawie oraz w odrębnych przepisach,
uprawnieni są do:
   1)  wstępu do pomieszczeń lub do środków transportu kontrolowanych
     jednostek,
   2) żądania pisemnych lub ustnych informacji związanych z przedmiotem
     kontroli,
   3) żądania okazywania dokumentów związanych z przedmiotem kontroli,
   4) pobierania nieodpłatnie próbek do badań.
   
                                    Art. 25.
1. Przed przystąpieniem do czynności kontrolnych pracownik Inspekcji okazuje
  legitymację służbową oraz pisemne upoważnienie do przeprowadzania kontroli
  oraz zapoznaje kontrolowanego z jego prawami i obowiązkami.
2. Kontrola, o której mowa w art. 17 ust. 1 pkt 1 lit. a), odbywa się w
  obecności kierownika kontrolowanej jednostki, a w razie jego nieobecności osoby
upoważnionej lub innego pracownika.
   
                                    Art. 26.
1. Dokumenty, artykuły rolno-spożywcze i inne przedmioty podlegające kontroli
  oraz pomieszczenia, w których dokonuje się czynności kontrolnych, o których
  mowa w art. 23 ust. 2, mogą być zabezpieczone w sposób określony w art. 27,
  jeśli jest to niezbędne dla dokonania kontroli.
2. Przepis ust. 1 nie dotyczy artykułów rolno-spożywczych ulegających szybkim
  zmianom biochemicznym.
                                    Art. 27.
1. Zabezpieczenie dokumentów i innych przedmiotów, z zastrzeżeniem ust. 2 ,
  następuje przez dokonanie co najmniej jednej z następujących czynności:
   1) oddanie ich na przechowanie jednostce kontrolowanej w oddzielnym i
     opieczętowanym schowku lub pomieszczeniu,
   2) opieczętowanie ich i oddanie za pokwitowaniem na przechowanie
     kierownikowi lub innemu pracownikowi jednostki kontrolowanej,
   3) zabranie ich za pokwitowaniem do przechowania przez organ Inspekcji - w
     przypadku braku możliwości zabezpieczenia i przechowywania w jednostce
     kontrolowanej.
2. Zabezpieczenie artykułów rolno-spożywczych polega na oddaniu ich pod nadzór
  kierownikowi lub innemu pracownikowi kontrolowanej jednostki z zakazem
  wprowadzenia tych artykułów do obrotu.
3. Zabezpieczenie pomieszczeń następuje przez ich zamknięcie i opieczętowanie
  lub zaplombowanie.
                                    Art. 28.
1. Z przebiegu kontroli sporządza się protokół.
2. Protokół zawiera w szczególności:
   1) czas trwania kontroli,
   2) imię i nazwisko, stanowisko służbowe oraz numer legitymacji służbowej
     inspektora przeprowadzającego kontrolę,
   3) dane identyfikujące kontrolowanego,
   4) opis stanu faktycznego, stwierdzonego w wyniku kontroli, ze szczególnym
     uwzględnieniem ujawnionych nieprawidłowości oraz, jeżeli jest to możliwe,
     z podaniem przyczyn ich powstania, a także osób odpowiedzialnych za ich
     zaistnienie,
   5) opis nieprawidłowości usuniętych w toku kontroli.
3. Protokół należy przedstawić kierownikowi jednostki kontrolowanej, a w razie
  jego nieobecności - zastępcy kierownika lub innej osobie upoważnionej do
  zastępowania kierownika, a w razie nieobecności tych osób - osobie
  uczestniczącej w przeprowadzaniu kontroli.
4. Przed podpisaniem protokołu osoby, o których mowa w ust. 3, mają prawo
  wnieść do niego swoje uwagi.
5. Protokół kontroli podpisuje osoba, o której mowa w ust. 3; w razie odmowy
  złożenia podpisu przeprowadzający kontrolę zamieści o tym wzmiankę w
  protokole.
6. W razie zabezpieczenia artykułów rolno-spożywczych, dokumentów i innych
  przedmiotów, pobierania próbek, dokonania oględzin lub przeprowadzenia innych
  dowodów, sporządza się odrębne protokoły. O sporządzeniu odrębnych protokołów
  z wykonania każdej z tych czynności należy uczynić wzmiankę w protokole
  kontroli.
7. Jeden egzemplarz protokołu pozostawia się osobie wymienionej w ust. 3.
                                    Art. 29.
1. Po przeprowadzeniu kontroli, o której mowa w art. 17 ust. 1 pkt 1 lit. a),
  wojewódzki inspektor, w drodze decyzji, może:
   1) zakazać wprowadzania do obrotu artykułu niespełniającego wymagań jakości
     handlowej lub wymagań w zakresie transportu lub składowania,
   2) nakazać poddanie artykułu, o którym mowa w pkt 1, określonym zabiegom,
   3) zakazać składowania artykułu w nieodpowiednich warunkach albo jego
     transportowania środkami transportu nienadającymi się do tego celu,
   4) przeklasyfikować artykuł rolno-spożywczy do niższej klasy, jeżeli artykuł
     ten nie spełnia wymagań jakościowych dla danej klasy jakości handlowej,
   5) nakazać zniszczenie artykułu, o którym mowa w pkt 1, na koszt jego
     posiadacza.
2. Decyzjom, o których mowa w ust. 1 pkt 1-3, nadaje się rygor natychmiastowej
  wykonalności.
                                    Art. 30.
1. Po przeprowadzeniu kontroli, o której mowa w art. 17 ust. 1 pkt 1 lit. b), w
  przypadku stwierdzenia niewłaściwej jakości handlowej organ Inspekcji, w
  drodze decyzji, zakazuje wprowadzenia artykułu rolno-spożywczego do obrotu.
2. Decyzji, o której mowa w ust. 1, nadaje się rygor natychmiastowej
  wykonalności.
                                    Art. 31.
1. Ocena jakości handlowej artykułów rolno-spożywczych, zwana dalej "oceną",
  dokonywana jest na wniosek zainteresowanego przedsiębiorcy.
2. Ocena polega na sprawdzeniu czy artykuł rolno-spożywczy spełnia wymagania w
  zakresie jakości handlowej określone w przepisach o jakości handlowej oraz
  deklarowane przez producenta lub wprowadzającego do obrotu.
3. W celu dokonania oceny mogą być przeprowadzone badania laboratoryjne.
4. Po dokonaniu oceny, wojewódzki inspektor wydaje świadectwo jakości
  handlowej.
5. Za dokonanie oceny, badań laboratoryjnych i wydanie świadectwa jakości
  handlowej pobiera się opłaty.
6. Do niewniesionych w terminie opłat, o których mowa w ust. 5, mają
  zastosowanie przepisy o postępowaniu egzekucyjnym w administracji.
7. Z przebiegu czynności pobierania próbek artykułów rolno-spożywczych dla
  potrzeb oceny sporządza się protokół, do którego stosuje się odpowiednio
  przepisy art. 28 ust. 3-6.
8. Minister właściwy do spraw rynków rolnych, w drodze rozporządzenia, określi:
   1) wzór świadectwa jakości handlowej, mając na względzie potrzebę
     prawidłowej identyfikacji ocenianej partii artykułów rolno-spożywczych,
   2) w porozumieniu z ministrem właściwym do spraw finansów publicznych stawki
     opłat za dokonanie oceny, badań laboratoryjnych i wydawanie świadectw
     jakości handlowej oraz sposób i termin wnoszenia tych opłat, mając na
     względzie rzeczywiste koszty ponoszone przy dokonywaniu oceny,
     przeprowadzaniu badań i wydawaniu świadectw jakości handlowej artykułów
     rolno-spożywczych.
   
                                    Art. 32.
1. Badania laboratoryjne związane z kontrolą jakości handlowej artykułów rolnospożywczych,
o której mowa w art. 17, przeprowadzane są:
   1) w laboratoriach Inspekcji,
   2) w laboratoriach Inspekcji Handlowej w odniesieniu do obrotu detalicznego.
2. Badania laboratoryjne związane z oceną jakości handlowej artykułów rolnospożywczych,
o której mowa w art. 31, przeprowadzane są w laboratoriach
  Inspekcji lub w laboratoriach akredytowanych i notyfikowanych zgodnie z
  przepisami ustawy z dnia 28 kwietnia 2000 r. o systemie oceny zgodności,
  akredytacji oraz zmianie niektórych ustaw (Dz.U. Nr 43, poz. 489).
3. W uzasadnionych przypadkach badania laboratoryjne, o których mowa w ust. 1 i
  2, mogą być przeprowadzane na zlecenie właściwego organu Inspekcji przez
  inne, wyspecjalizowane w danym zakresie laboratoria.
                                    Art. 33.
1. Do oceny jakości handlowej artykułów rolno-spożywczych mogą być stosowane
  urządzenia, które uzyskały pozytywną opinię właściwej jednostki, a pomiar
  dokonany przy ich pomocy zapewnia otrzymanie obiektywnych i wiarygodnych
  wyników w zakresie parametrów jakości handlowej.
2. Minister właściwy do spraw rynkow rolnych określi, w drodze rozporządzenia,
  jednostki właściwe do wydawania opinii o urządzeniach, o których mowa w ust.
  1, mając na względzie potencjał badawczy i zakres działania tych jednostek.
                                    Art. 34.
Minister właściwy do spraw rynków rolnych w drodze rozporządzenia:
   1) określi szczegółowe warunki pobierania próbek artykułów rolnospożywczych,

   2) może określić metody analiz artykułów rolno-spożywczych,
- mając na względzie ich rodzaj i przeznaczenie.
   
                                    Art. 35.
1. Pobieranie próbek, ustalanie klas jakości oraz sposobu produkcji określonych
  artykułów rolno-spożywczych na zlecenie zainteresowanych przedsiębiorców
  mogą, oprócz Inspekcji, przeprowadzać tylko osoby wpisane do rejestru
  rzeczoznawców,  zwane dalej "rzeczoznawcami".
2. Warunkiem wpisu do rejestru rzeczoznawców jest posiadanie wiedzy praktycznej
  i teoretycznej z zakresu zasad klasyfikacji, sposobu produkcji oraz
  pobierania próbek danego rodzaju artykułów rolno-spożywczych, potwierdzone
  corocznie zdaniem egzaminu przed komisją kwalifikacyjną powołaną przez
  Głównego Inspektora.
3. Rejestr rzeczoznawców prowadzi wojewódzki inspektor właściwy ze względu na
  miejsce zamieszkania rzeczoznawcy według specjalizacji w zakresie rodzajów
  artykułów rolno-spożywczych.
4. Decyzję o wpisie, odmowie wpisu bądź skreśleniu z rejestru rzeczoznawców
  wydaje wojewódzki inspektor prowadzący rejestr rzeczoznawców.
5. Osobie wpisanej do rejestru rzeczoznawców wojewódzki inspektor wydaje
  zaświadczenie o wpisie oraz imienną pieczęć.
                                    Art. 36.
1. Rzeczoznawcy z przeprowadzonych czynności sporządzają protokół.
2. Protokół należy przedstawić kierownikowi jednostki, w której wykonywane są
  czynności.
3. Kierownik jednostki ma prawo wnosić do protokołu swoje uwagi. O braku uwag
  należy uczynić wzmiankę w protokole.
4. Protokół sporządza się w 2 egzemplarzach. Jeden egzemplarz protokołu
  pozostawia się osobie, o której mowa w ust. 2.
5. Protokół należy przechowywać co najmniej rok od daty jego sporządzenia.
                                    Art. 37.
Skreślenie z listy rzeczoznawców następuje w przypadku:
   1) śmierci,
   2) skazania prawomocnym wyrokiem za przestępstwo,
   3) rezygnacji złożonej przez rzeczoznawcę,
   4) nieprzestrzegania obowiązujących przepisów dotyczących wykonywanych
     czynności,
   5) wykazania oczywistej nieudolności lub niedbałości przy wykonywaniu
     obowiązków,
   6) nieuzasadnionej odmowy przeprowadzenia klasyfikacji artykułu rolnospożywczego,

   7) niezdania egzaminu, o którym mowa w art. 35 ust. 2,
   8) nierzetelnego i stronniczego wykonywania obowiązków.
   
                                    Art. 38.
Minister właściwy do spraw rynków rolnych, w drodze rozporządzenia określi:
   1) sposób przeprowadzania egzaminów, o których mowa w art. 35 ust. 2 oraz w
     art. 22 ust. 2 pkt 2, sposób powoływania i skład komisji kwalifikacyjnej,
     wysokość wynagrodzenia jej członków oraz wzory zaświadczeń o wpisaniu do
     rejestru rzeczoznawców, pieczęci imiennej rzeczoznawców i protokołów, o
     których mowa w art. 36, mając na względzie zapewnienie rzetelnej i
     obiektywnej kontroli artykułów rolno-spożywczych,
   2) stawki opłat za szkolenie rzeczoznawców oraz za egzaminy kwalifikacyjne
     na rzeczoznawców, mając na względzie rzeczywiste koszty przeprowadzania
     szkoleń i egzaminów.
   
                                    Art. 39.
1. Przedsiębiorcy, u których w ramach kontroli przeprowadzonej przez Inspekcję
  zostaną pobrane próbki artykułów rolno-spożywczych, są obowiązani wnieść
  opłaty za przeprowadzenie laboratoryjnych badań tych próbek, jeżeli w ich
  wyniku zostanie stwierdzone, że artykuły rolno-spożywcze nie odpowiadają
  wymaganiom jakości handlowej wynikającym z przepisów o jakości handlowej lub
  deklarowanej przez producenta lub wprowadzającego do obrotu.
2. Do niewniesionych w terminie opłat, o których mowa w ust. 1, stosuje się
  przepisy o postępowaniu egzekucyjnym w administracji.
3. Minister właściwy do spraw rynków rolnych w porozumieniu z ministrem
  właściwym do spraw finansów publicznych określi, w drodze rozporządzenia,
  stawki opłat, o których mowa w ust. 1, mając na względzie koszty pobrania
  próbek, koszty dojazdu osób pobierających próbki, a także koszty
  przeprowadzonych analiz.
                                   Rozdział 5
                                  Przepis karny
                                        
                                    Art. 40.
1. Kto:
   1) utrudnia organowi Inspekcji przeprowadzanie kontroli jakości handlowej
     artykułów rolno-spożywczych albo kontroli składowania lub transportowania
     tych artykułów,
   2) wprowadza do obrotu artykuły rolno-spożywcze nieodpowiadające jakości
     handlowej wynikającej z przepisów o jakości handlowej oraz deklarowanej
     przez producenta lub wprowadzającego do obrotu,
   3) nie zgłasza wojewódzkiemu inspektorowi podjęcia lub zaprzestania
     działalności w zakresie produkcji, składowania, konfekcjonowania lub
     obrotu artykułami rolno-spożywczymi, określonej w art. 12
 - podlega karze grzywny.
2. Orzekanie w sprawach, o których mowa w ust. 1, następuje w trybie przepisów
  o postępowaniu w sprawach o wykroczenia.
                                   Rozdział 6
                       Zmiany w przepisach obowiązujących
                                        
                                    Art. 41.
W ustawie z dnia 29 sierpnia 1997 r. o wyrobie i rozlewie wyrobów winiarskich
oraz obrocie tymi wyrobami (Dz.U. Nr 124, poz. 783) w art. 11 w ust. 2 w pkt 3
wyrazy "Państwową Inspekcję Skupu i Przetwórstwa Artykułów Rolnych" zastępuje
się wyrazami "Inspekcję Jakości Handlowej Artykułów Rolno-Spożywczych".
                                    Art. 42.
W ustawie z dnia 4 września 1997 r. o działach administracji rządowej (Dz.U. z
1999 r. Nr 82, poz. 928, z 2000 r. Nr 12, poz. 136, Nr 43, poz. 489, Nr 48, poz.
550, Nr 62, poz. 718, Nr 70, poz. 816 i Nr 73, poz. 852) wprowadza się
następujące zmiany:
   1) w art. 22 :
     a) w ust. 1 skreśla się pkt 6,
     b) skreśla się ust. 2;
   2) art. 23b otrzymuje brzmienie:
    "Art. 23b. 1. Dział rynki rolne obejmuje sprawy przetwórstwa i
             przechowalnictwa rolno-spożywczego, jakości handlowej artykułów
             rolno-spożywczych oraz mechanizmów regulacji rynków rolnych.
           2. Minister właściwy do spraw rynków rolnych sprawuje nadzór nad
             Agencją Rynku Rolnego.
           3. Ministrowi właściwemu do spraw rynków rolnych podlega Inspekcja
             Jakości Handlowej Artykułów Rolno-Spożywczych.".
                                        
                                   Rozdział 7
                         Przepisy przejściowe i końcowe
                                        
                                    Art. 43.
1. Z dniem wejścia w życie ustawy pracownicy Inspekcji Skupu i Przetwórstwa
  Artykułów Rolnych oraz pracownicy Centralnego Inspektoratu Standaryzacji
  stają się pracownikami Inspekcji Jakości Handlowej Artykułów RolnoSpożywczych.

2. W sprawach, o których mowa w ust. 1, stosuje się przepisy art. 231 Kodeksu
  pracy.
                                        
                                    Art. 44.
Postępowania wszczęte i niezakończone przed dniem wejścia w życie ustawy,
prowadzone przez organy Inspekcji Skupu i Przetwórstwa Artykułów Rolnych, na
podstawie ustawy z dnia 30 czerwca 1970 r. o Inspekcji Skupu i Przetwórstwa
Artykułów Rolnych (Dz.U. z 2000 r. Nr 23, poz. 293) oraz przez Centralny
Inspektorat Standaryzacji, na podstawie ustawy z dnia 12 września 1996 r. o
państwowym nadzorze standaryzacyjnym towarów rolno-spożywczych w obrocie z
zagranicą (Dz.U. Nr 124, poz. 584), przejmują odpowiednio do zakresu swojego
działania organy Inspekcji Jakości Handlowej Artykułów Rolno-Spożywczych.
                                        
                                    Art. 45.
W okresie 2 lat od dnia wejścia w życie ustawy do wydawania decyzji
administracyjnych mogą być upoważniani pracownicy Inspekcji niespełniający
warunków, o których mowa w art. 22 ust. 2.
                                    Art. 46.
Z dniem wejścia w życie ustawy:
   1) nieruchomości, będące w trwałym zarządzie oraz pozostałe mienie, będące w
     zarządzie Głównego Inspektoratu Skupu i Przetwórstwa Artykułów Rolnych
     oraz wojewódzkich inspektoratów skupu i przetwórstwa artykułów rolnych,
     przechodzi z mocy prawa odpowiednio w trwały zarząd lub w zarząd Głównego
     Inspektoratu Jakości Handlowej Artykułów Rolno-Spożywczych i wojewódzkich
     inspektoratów,
   2) nieruchomości, stanowiące własność Centralnego Inspektoratu
     Standaryzacji, stają się własnością Skarbu Państwa pozostającą w trwałym
     zarządzie Głównego Inspektoratu Jakości Handlowej Artykułów RolnoSpożywczych,
a pozostałe mienie, stanowiące własność Centralnego
     Inspektoratu Standaryzacji lub mienie Skarbu Państwa będące we władaniu
     Centralnego Inspektoratu Standaryzacji, staje się z mocy prawa mieniem
     Skarbu Państwa, będącym w zarządzie Głównego Inspektoratu Jakości
     Handlowej Artykułów Rolno-Spożywczych,
   3) wierzytelności i zobowiązania Głównego Inspektoratu Skupu i Przetwórstwa
     Artykułów Rolnych oraz Centralnego Inspektoratu Standaryzacji stają się
     wierzytelnościami i zobowiązaniami Głównego Inspektoratu Jakości Handlowej
     Artykułów Rolno-Spożywczych,
   4) wierzytelności i zobowiązania wojewódzkich inspektoratów skupu i
     przetwórstwa artykułów rolnych stają się wierzytelnościami i
     zobowiązaniami wojewódzkich inspektoratów jakości handlowej artykułów
     rolno-spożywczych.
                                        
                                    Art. 47.
Przedsiębiorcy prowadzący w dniu wejścia w życie ustawy działalność gospodarczą,
o której mowa w art. 12, są obowiązani zgłosić jej prowadzenie wojewódzkiemu
inspektorowi w terminie 3 miesięcy od dnia wejścia w życie ustawy.
         
                                    Art. 48.
Tracą moc:
   1) ustawa z dnia 30 czerwca 1970 r. o Inspekcji Skupu i Przetwórstwa
     Artykułów Rolnych (Dz.U. z 2000 r. Nr 23, poz. 293),
   2) ustawa z dnia 12 września 1996 r. o państwowym nadzorze standaryzacyjnym
     towarów rolno-spożywczych w obrocie z zagranicą (Dz.U. Nr 124, poz. 584).
   
                                    Art. 49.
Ustawa wchodzi w życie z dniem 1 stycznia 2002 r.
                                        
