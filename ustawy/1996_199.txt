



                                    
                                    
Dz.U. z 1995 r. Nr 99, poz. 487
                                    
                                    
                                    
                                USTAWA
                       z dnia 29 czerwca 1995 r.
                                    
                              o referendum
                                    
                                    
                               Rozdział 1
                             Zasady ogólne
                                    
                                Art. 1.
Ustawa reguluje zasady i tryb przeprowadzenia referendum, o którym mowa w 
art. 19 ustawy konstytucyjnej z dnia 17 października 1992 r. o wzajemnych stosunkach
między władzą ustawodawczą i wykonawczą Rzeczypospolitej Polskiej 
oraz o samorządzie terytorialnym (Dz.U. Nr 84, poz. 426 i z 1995 r. Nr 38, 
poz. 184), oraz w art. 2c i art. 9-11 ustawy konstytucyjnej z dnia 23 kwietnia 
1992 r. o trybie przygotowania i uchwalenia Konstytucji Rzeczypospolitej Polskiej
(Dz.U. Nr 67, poz. 336 i z 1994 r. Nr 61, poz. 251).
                                    
                                Art. 2.
 1. Obywatele Rzeczypospolitej Polskiej, w drodze głosowania, wyrażają swoją 
   wolę co do sposobu rozstrzygnięcia sprawy poddanej referendum.
 2. Referendum polega na udzieleniu, na urzędowej karcie do głosowania, 
   pozytywnej lub negatywnej odpowiedzi na postawione pytania albo na dokonaniu
   wyboru między zaproponowanymi wariantami rozwiązań.
 
                                Art. 3.
 1. W referendum mają prawo brać udział obywatele polscy posiadający prawo
   wybierania do Sejmu. Referendum nie przeprowadza się poza granicami
   Państwa, z zastrzeżeniem art. 12.
 2. Spis osób uprawnionych do udziału w referendum sporządza się i aktualizuje
   odpowiednio w trybie i na zasadach określonych w ustawie - Ordynacja
   wyborcza do Sejmu Rzeczypospolitej Polskiej.
 
                                Art. 4.
 1. W sprawach, o których mowa w art. 19 ust. 1 ustawy konstytucyjnej z dnia 
   17 października 1992 r. o wzajemnych stosunkach między władzą ustawodawczą
   i wykonawczą Rzeczypospolitej Polskiej oraz o samorządzie terytorialnym,
   referendum ma prawo zarządzić:
   1) Sejm, uchwałą podjętą bezwzględną większością głosów w obecności co 
     najmniej połowy ustawowej liczby posłów, lub
   2) Prezydent Rzeczypospolitej Polskiej, za zgodą Senatu podjętą bezwzględną
     większością głosów w obecności co najmniej połowy ustawowej
     liczby senatorów.
 2. Sprawa będąca przedmiotem referendum, o którym mowa w ust. 1, nie 
   może być ponownie poddana pod referendum przed upływem 4 lat od 
   dnia jego przeprowadzenia.
   
                                Art. 5.
 1. Sejm może postanowić o poddaniu określonej sprawy pod referendum z 
   własnej inicjatywy, a także na wniosek Senatu, Rady Ministrów lub grupy 
   obywateli. W przypadku gdy Sejm nie uwzględni wniosku o przeprowadzenie
   referendum, Marszałek Sejmu informuje o tym wnioskodawcę.
 2. Wniosek o zarządzenie referendum powinien określać propozycje pytań 
   lub wariantów rozwiązań w sprawie poddanej pod referendum.
 3. Sejm w uchwale o przeprowadzeniu referendum ustala treść pytań lub wariantów
   rozwiązań w sprawie poddanej pod referendum.
 4. Szczegółowy tryb podejmowania przez Sejm uchwały o przeprowadzeniu 
   referendum, jak również rozpatrywania wniosków, o których mowa w ust. 
   1, określa regulamin Sejmu.
                                    
                                Art. 6.
 1. Sejm może postanowić o poddaniu określonej sprawy pod referendum z 
   inicjatywy grupy obywateli, którzy dla swojego wniosku uzyskają poparcie 
   co najmniej 500 000 osób posiadających prawo wybierania do Sejmu. Referendum
   z inicjatywy grupy obywateli nie może dotyczyć wydatków i dochodów
   oraz obronności państwa, a także amnestii.
 2. Zgłoszenia wniosku, o którym mowa w ust. 1, dokonuje na piśmie pełnomocnik,
   którym jest osoba wskazana w pisemnym oświadczeniu pierwszych 
   15 osób, które udzieliły poparcia wnioskowi.
 3. Do zgłoszenia wniosku załącza się wykaz obywateli popierających zgłoszenie,
   zawierający czytelne wskazanie imion, nazwisk, wieku, adresów zamieszkania,
   serii i numerów dowodów osobistych lub paszportów osób, które 
   udzielają poparcia, składając na wykazie własnoręczny podpis. Wzór wykazu
   ustala Państwowa Komisja Wyborcza.
 4. W przypadku uzasadnionych wątpliwości co do prawidłowości złożenia 
   wymaganej liczby podpisów w sposób, o którym mowa w ust. 3, Prezydium 
   Sejmu zwraca się do Państwowej Komisji Wyborczej o stwierdzenie, czy 
   jest złożona wymagana liczba podpisów.
 5. Jeżeli po przeprowadzeniu postępowania, o którym mowa w ust. 4, prawidłowo
   złożona liczba podpisów popierających wniosek jest mniejsza niż 
   ustawowo wymagana, Prezydium Sejmu odmawia przyjęcia wniosku. 
   Uchwałę w tej sprawie wraz z uzasadnieniem doręcza się niezwłocznie pełnomocnikowi.
 6. Uchwała, o której mowa w ust. 5, może być przez pełnomocnika zaskarżona
   do Sądu Najwyższego w terminie 14 dni od daty doręczenia. Sąd 
   Najwyższy rozpoznaje skargę w terminie 30 dni w postępowaniu nieprocesowym,
   w składzie 3 sędziów. Od postanowienia Sądu Najwyższego nie 
   przysługuje środek prawny.
 
                                Art. 7.
 1. Prezydent przekazuje Senatowi projekt zarządzenia w sprawie przeprowadzenia
   referendum, zawierający treść pytań lub wariantów rozwiązań w 
   sprawie poddanej pod referendum, a także termin jego przeprowadzenia.
 2. Senat w ciągu 14 dni od dnia przekazania projektu zarządzenia Prezydenta,
   o którym mowa w ust. 1, wyraża zgodę na przeprowadzenie referendum.
 3. Szczegółowy tryb wyrażania przez Senat zgody, o której mowa w ust. 2, 
   określa regulamin Senatu.
 
                                Art. 8.
 1. Uchwała Sejmu lub zarządzenie Prezydenta w sprawie przeprowadzenia 
   referendum zawiera:
   1) podstawę prawną przeprowadzenia referendum,
   2) treść karty do głosowania,
   3) termin przeprowadzenia referendum,
   4) kalendarz czynności związanych z przeprowadzeniem referendum.
 2. Referendum wyznacza się na dzień wolny od pracy.
 3. Uchwałę Sejmu lub zarządzenie Prezydenta, o których mowa w ust. 1, 
   ogłasza się w Dzienniku Ustaw Rzeczypospolitej Polskiej.
 4. Referendum przeprowadza się najpóźniej w 90 dniu od dnia ogłoszenia 
   uchwały lub zarządzenia, o których mowa w ust. 1.
 
                                Art. 9.
 1. Wynik referendum jest wiążący, jeżeli wzięła w nim udział więcej niż połowa
   uprawnionych do głosowania.
 2. Rozstrzygnięcie w referendum następuje, jeżeli:
   1) za jednym z dwóch przedstawionych rozwiązań opowiedziała się większość
     biorących udział w głosowaniu,
   2) za jednym z więcej niż dwóch rozwiązań opowiedziała się największa liczba
     biorących udział w głosowaniu.
   
                                Art. 10.
Właściwe organy państwowe podejmują niezwłocznie czynności dla realizacji 
wyniku referendum poprzez wydanie aktów prawnych bądź podjęcie innych 
decyzji, nie później jednak niż w terminie 60 dni od dnia ogłoszenia uchwały 
Sądu Najwyższego o ważności referendum w Dzienniku Ustaw Rzeczypospolitej
Polskiej.
                               Rozdział 2
                        Referendum konstytucyjne
                                    
                                Art. 11.
Referendum konstytucyjne, o którym stanowi ustawa konstytucyjna z dnia 23 
kwietnia 1992 r. o trybie przygotowania i uchwalenia Konstytucji Rzeczypospolitej
Polskiej, przeprowadza się na podstawie niniejszej ustawy, z zastrzeżeniem 
art. 12, 13 i 14.
                                Art. 12.
 1. Prawo udziału w referendum konstytucyjnym przysługuje każdemu obywatelowi
   Rzeczypospolitej Polskiej, który ma prawo wybierania do Sejmu.
 2. Obywatele polscy przebywający poza granicami Państwa i posiadający ważne
   paszporty biorą udział w referendum konstytucyjnym odpowiednio na 
   zasadach określonych w ustawie - Ordynacja wyborcza do Sejmu.
 
                                Art. 13.
 1. Prezydent Rzeczypospolitej Polskiej zarządza poddanie Konstytucji pod referendum
   w trybie określonym w art. 9 ustawy konstytucyjnej, o której 
   mowa w art. 11.
 2. Przyjęcie w referendum Konstytucji następuje wówczas, gdy opowiedziała 
   się za nią większość biorących udział w głosowaniu.
 
                                Art. 14.
 1. W przypadku określonym w art. 2c ustawy konstytucyjnej, o której mowa 
   w art. 11, o przeprowadzeniu referendum postanawia Zgromadzenie Narodowe
   z inicjatywy 56 członków Zgromadzenia, jego Komisji Konstytucyjnej
   bądź na wniosek Prezydenta Rzeczypospolitej Polskiej. W razie gdy 
   Zgromadzenie Narodowe nie uwzględni wniosku Prezydenta, Przewodniczący
   Zgromadzenia Narodowego informuje o tym wnioskodawcę.
 2. Przedmiotem referendum mogą być wyłącznie konkretnie określone problemy
   lub rozwiązania projektu Konstytucji Rzeczypospolitej Polskiej.
 3. Uchwałę w sprawie przeprowadzenia referendum Zgromadzenie Narodowe
   podejmuje bezwzględną większością głosów w obecności co najmniej 
   połowy ustawowej liczby członków Zgromadzenia Narodowego.
 4. Podejmując uchwałę w sprawie przeprowadzenia referendum Zgromadzenie
   Narodowe ustala jednocześnie treść pytań lub wariantów rozwiązań w 
   sprawie poddanej pod referendum. Szczegółowy tryb podejmowania przez 
   Zgromadzenie Narodowe uchwały w sprawie przeprowadzenia referendum 
   określa regulamin Zgromadzenia Narodowego.
 5. Do referendum, o którym mowa w ust. 1, przepisy art. 8 i 9 stosuje się 
   odpowiednio.
   
                               Rozdział 3
                       Organy do spraw referendum
                                    
                                Art. 15.
Referendum przeprowadzają:
   1) Państwowa Komisja Wyborcza, powołana na podstawie przepisów 
     ustawy - Ordynacja wyborcza do Sejmu,
   2) wojewódzkie komisje do spraw referendum,
   3) obwodowe komisje do spraw referendum.
   
                                Art. 16.
 1. Państwowa Komisja Wyborcza zapewnia przygotowanie, organizację oraz 
   przeprowadzenie referendum.
 2. Do zadań Państwowej Komisji Wyborczej należy w szczególności:
   1) sprawowanie nadzoru nad przygotowaniem referendum oraz przestrzeganiem
     przepisów regulujących zasady i tryb przeprowadzenia referendum,
   2) wyjaśnianie treści pytań lub wariantów rozwiązań poddanych pod referendum,
   3) powołanie wojewódzkich komisji do spraw referendum i rozpatrywanie 
     skarg na ich działalność oraz rozwiązanie wojewódzkich i obwodowych 
     komisji do spraw referendum po wykonaniu ich ustawowych zadań,
   4) ustalenie wzoru urzędowych formularzy, druków, a także wzoru pieczęci
     wojewódzkich i obwodowych komisji, 
   5) ustalenie i podanie do wiadomości publicznej oraz ogłoszenie w Dzienniku
     Ustaw Rzeczypospolitej Polskiej wyniku referendum,
   6) sporządzenie sprawozdania z przebiegu referendum i przedłożenie Sądowi
     Najwyższemu oraz organowi zarządzającemu referendum.
 3. Państwowa Komisja Wyborcza podejmuje uchwały w zakresie wykonywania
   swoich ustawowych uprawnień.
   
                                Art. 17.
 1. Państwowa Komisja Wyborcza uchwala wytyczne wiążące komisje do 
   spraw referendum niższego stopnia oraz udziela wyjaśnień organom administracji
   rządowej i samorządowej, a także podległym im jednostkom wykonującym
   zadania związane z przeprowadzeniem referendum.
 2. Państwowa Komisja Wyborcza uchyla uchwały wojewódzkich komisji podjęte
   z naruszeniem prawa lub niezgodne z wytycznymi Państwowej Komisji 
   Wyborczej i przekazuje sprawę właściwej komisji do ponownego rozpatrzenia.
 3. Państwowa Komisja Wyborcza ustala regulaminy wojewódzkich i obwodowych
   komisji, określając w nich w szczególności:
   1) zasady i tryb pracy, 
   2) sposób wykonania zadań,
   3) sposób sprawowania nadzoru nad przestrzeganiem niniejszej ustawy.
 4. Państwowa Komisja Wyborcza może na czas przeprowadzenia referendum 
   utworzyć swoją inspekcję i określić jej zadania.
 
                                Art. 18.
Do zadań wojewódzkiej komisji do spraw referendum należy w szczególności:
   1) sprawowanie nadzoru nad przygotowaniem referendum na terenie województwa
     oraz przestrzeganiem przepisów niniejszej ustawy przez obwodowe
     komisje do spraw referendum,
   2) rozpatrywanie skarg na działalność obwodowych komisji do spraw referendum,
   3) zarządzenie druku obwieszczeń dotyczących referendum i dostarczenie 
     ich obwodowym komisjom do spraw referendum,
   4) ustalenie zbiorczych wyników głosowania na obszarze województwa i 
     przekazanie ich do Państwowej Komisji Wyborczej,
   5) zapewnienie, we współdziałaniu z właściwymi organami administracji 
     rządowej oraz samorządowej, prawidłowego przygotowania i przeprowadzenia
     referendum na obszarze województwa,
   6) wykonywanie innych zadań przewidzianych w ustawie lub zleconych 
     przez Państwową Komisję Wyborczą.
   
                                Art. 19.
 1. W skład wojewódzkiej komisji do spraw referendum wchodzi 7-9 sędziów 
   powoływanych na zasadach określonych przepisami ustawy - Ordynacja 
   wyborcza do Sejmu, dotyczących okręgowych komisji wyborczych.
 2. Do zasad działalności wojewódzkich komisji do spraw referendum stosuje 
   się odpowiednio przepisy ustawy - Ordynacja wyborcza do Sejmu, dotyczące
   okręgowych komisji wyborczych.
 
                                Art. 20.
Do zadań obwodowej komisji do spraw referendum należy:
   1) przeprowadzenie głosowania w obwodzie,
   2) czuwanie w dniu referendum nad przestrzeganiem niniejszej ustawy w 
     miejscu i czasie głosowania,
   3) ustalenie wyników głosowania w obwodzie i podanie ich do publicznej 
     wiadomości,
   4) przekazanie protokołu głosowania w obwodzie właściwej wojewódzkiej 
     komisji do spraw referendum.
   
                                Art. 21.
 1. Obwodową komisję do spraw referendum w składzie od 5 do 7 osób powołuje
   zarząd gminy spośród osób uprawnionych do udziału w referendum,
   najpóźniej w 21 dniu przed dniem referendum. Sposób zgłaszania 
   kandydatów oraz tryb powoływania obwodowych komisji określa Państwowa
   Komisja Wyborcza.
 2. Do zasad działalności obwodowych komisji do spraw referendum stosuje 
   się odpowiednio przepisy ustawy - Ordynacja wyborcza do Sejmu, dotyczące
   obwodowych komisji wyborczych.
 
                                Art. 22.
 1. Organizacyjno-techniczne warunki wykonywania zadań związanych z przeprowadzeniem
   referendum przez Państwową Komisję Wyborczą i wojewódzkie
   komisje do spraw referendum zapewniają odpowiednio Krajowe 
   Biuro Wyborcze i wojewódzkie biura wyborcze działające na podstawie 
   przepisów ustawy - Ordynacja wyborcza do Sejmu.
 2. Obsługę i techniczno-materialne warunki pracy obwodowej komisji do 
   spraw referendum zapewnia, jako zadanie zlecone gminie, wójt lub burmistrz
   (prezydent miasta).
 3. Obowiązki przewidziane w ust. 2 w odniesieniu do obwodowych komisji 
   powołanych w obwodach głosowania za granicą i na polskich statkach morskich
   wykonują odpowiednio konsul i kapitan statku.
 4. Organizacje polityczne i społeczne o zasięgu ogólnopolskim mają prawo 
   delegować do komisji do spraw referendum wszystkich szczebli mężów 
   zaufania w celu prowadzenia obserwacji przebiegu referendum. Przepisy 
   ustawy - Ordynacja wyborcza do Sejmu stosuje się odpowiednio.
 
                               Rozdział 4
                               Głosowanie
                                    
                                Art. 23.
 1. Państwowa Komisja Wyborcza ustala wzór karty do głosowania w referendum.
 2. Urzędowa karta do głosowania obejmuje:
   1) oznaczenie referendum i organu, który postanowił o jego przeprowadzeniu,
     oraz datę referendum,
   2) pytania albo warianty rozwiązania sprawy będącej przedmiotem referendum.
     Jeżeli referendum polega na udzieleniu odpowiedzi na postawione
     pytanie, na karcie do głosowania zamieszcza się również wyrazy 
     "tak" i "nie", a gdy referendum polega na dokonaniu wyboru pomiędzy 
     zaproponowanymi wariantami rozwiązań, przy każdym z wariantów 
     umieszcza się po lewej stronie numer wariantu,
   3) pouczenie o sposobie głosowania.
 3. W przypadku poddania pod referendum więcej niż jednej sprawy, na karcie
   do głosowania zamieszcza się kolejno wszystkie postawione pytania lub 
   warianty, z zachowaniem wymagań określonych w ust. 2 pkt 2.
 4. Karta do głosowania może być zadrukowana tylko po jednej stronie. Na 
   karcie do głosowania drukuje się odcisk pieczęci Państwowej Komisji Wyborczej.
 5. Zasady sporządzania i tryb przekazywania kart do głosowania obwodowym 
   komisjom do spraw referendum ustala Państwowa Komisja Wyborcza.
 
                                Art. 24.
 1. Głosowanie przeprowadza się w obwodach głosowania utworzonych dla 
   ostatnio przeprowadzonych wyborów do Sejmu.
 2. W uzasadnionych przypadkach, na wniosek wójta lub burmistrza (prezydenta
   miasta), rada gminy może dokonać zmian w podziale na obwody głosowania
   lub ustalić inne siedziby obwodowych komisji do spraw referendum.
 3. Przepis ust. 2 stosuje się odpowiednio do obwodów głosowania utworzonych
   za granicą i na polskich statkach morskich.
 4. W sprawach, o których mowa w ust. 2 i 3, stosuje się odpowiednio przepisy
   ustawy - Ordynacja wyborcza do Sejmu, dotyczące zasad i trybu tworzenia
   obwodów głosowania.
 
                                Art. 25.
 1. Głosować można tylko osobiście.
 2. Zasady oraz tryb przeprowadzenia głosowania określają odpowiednio 
   przepisy ustawy - Ordynacja wyborcza do Sejmu.
 
                                Art. 26.
 1. Głosujący udziela odpowiedzi na postawione pytanie w ten sposób, że stawia
   znak w kratce obok odpowiedzi pozytywnej "tak" lub obok odpowiedzi 
   negatywnej "nie".
 2. Głosujący dokonuje wyboru pomiędzy zaproponowanymi wariantami w ten 
   sposób, że stawia znak w kratce obok numeru wariantu, za którym się 
   opowiada.
 3. Znakiem, o którym mowa w ust. 1 i 2, są dwie przecinające się linie, których
   punkt przecięcia znajduje się w obrębie kratki.
 
                               Rozdział 5
            Ustalenie wyników głosowania i wyniku referendum
                                    
                                Art. 27.
 1. Niezwłocznie po zakończeniu głosowania obwodowa komisja do spraw referendum
   ustala liczbę nie wykorzystanych kart do głosowania i umieszcza 
   je w zapieczętowanych pakietach.
 2. Komisja ustala, na podstawie spisu uprawnionych do głosowania w referendum,
   liczbę osób uprawnionych do głosowania oraz liczbę osób, którym 
   wydano karty do głosowania.
 3. Przewodniczący, w obecności komisji, otwiera urnę, po czym komisja liczy 
   znajdujące się w niej karty do głosowania.
 4. Kart do głosowania przedartych całkowicie na dwie lub więcej części nie 
   bierze się pod uwagę przy obliczeniach, o których mowa w ust. 3.
 5. Jeżeli liczba kart do głosowania w urnie przewyższa liczbę wydanych kart, 
   komisja podaje w protokole przypuszczalną przyczynę tej niezgodności.
 
                                Art. 28.
Nieważne są karty do głosowania inne niż urzędowo ustalone lub nie opatrzone
pieczęcią obwodowej komisji do spraw referendum.
                                Art. 29.
 1. Po ustaleniu liczby ważnych kart do głosowania obwodowa komisja do 
   spraw referendum ustala wyniki głosowania w obwodzie.
 2. Za nieważny uznaje się głos, jeżeli na karcie do głosowania:
   1) znak, o którym mowa w art. 26 ust. 3, postawiono w obu kratkach odpowiadających
     odpowiedziom na postawione pytanie lub nie postawiono
     tego znaku w żadnej z kratek odpowiadających odpowiedziom na 
     pytanie,
   2) znak, o którym mowa w art. 26 ust. 3, postawiono w kratkach odpowiadających
     dwom lub więcej numerom wariantów albo nie postawiono tego
     znaku w żadnej z kratek odpowiadających numerowi wariantu.
 3. W razie poddania pod referendum więcej niż jednej sprawy (przedstawionej
   w formie pytania lub wyboru wariantu), komisja ustala wyniki głosowania
   oddzielnie dla każdego pytania lub wyboru wariantu.
 4. Dopisanie na karcie do głosowania dodatkowych pytań lub wariantów albo 
   poczynienie innych dopisków nie wpływa na ważność głosu.
 
                                Art. 30.
 1. Obwodowa komisja do spraw referendum sporządza w dwóch egzemplarzach
   protokół głosowania w obwodzie, którego wzór ustala Państwowa 
   Komisja Wyborcza.
 2. W protokole głosowania w obwodzie wymienia się liczby:
   1) osób uprawnionych do głosowania,
   2) osób, którym wydano karty do głosowania,
   3) kart nieważnych,
   4) kart ważnych (czyli liczbę osób, które wzięły udział w głosowaniu),
   5) głosów nieważnych,
   6) głosów ważnych,
   7) głosów ważnych oddanych na poszczególne odpowiedzi postawionego 
     pytania lub za wyborem określonego wariantu.
 3. Przepis art. 29 ust. 3 stosuje się odpowiednio.
 4. Protokół podpisują wszystkie osoby wchodzące w skład komisji, obecne 
   przy jego sporządzeniu. Protokół opatruje się pieczęcią komisji.
 5. Członkom komisji przysługuje prawo wniesienia do protokołu głosowania 
   uwag z wymienieniem konkretnych zarzutów.
 6. Po sporządzeniu protokołu obwodowa komisja podaje niezwłocznie do 
   publicznej wiadomości wyniki głosowania.
 
                                Art. 31.
 1. Przewodniczący obwodowej komisji do spraw referendum niezwłocznie 
   przesyła do wojewódzkiej komisji do spraw referendum, w zapieczętowanej
   kopercie, jeden egzemplarz protokołu głosowania w obwodzie.
 2. Tryb przekazywania protokołów, o których mowa w ust. 1, ustala Państwowa
   Komisja Wyborcza.
 3. Państwowa Komisja Wyborcza może określić zasady i tryb wcześniejszego 
   przekazywania danych z protokołu za pośrednictwem sieci telekomunikacyjnej
   użytku publicznego lub elektronicznego przesyłania danych.
   
                                Art. 32.
Po dokonaniu czynności wymienionych w art. 31 przewodniczący obwodowej 
komisji niezwłocznie przekazuje wójtowi lub burmistrzowi (prezydentowi miasta)
dokumenty z głosowania.
                                Art. 33.
 1. Niezwłocznie po otrzymaniu od wszystkich obwodowych komisji protokołów
   głosowania wojewódzka komisja do spraw referendum dokonuje 
   sprawdzenia prawidłowości ustalenia wyników głosowania w obwodach. W 
   razie stwierdzenia nieprawidłowości w ustaleniu wyników głosowania, komisja
   zarządza ponowne ich ustalenie i powiadamia o tym Państwową 
   Komisję Wyborczą.
 2. Na podstawie protokołów głosowania w obwodach wojewódzka komisja 
   ustala łączne wyniki głosowania w całym województwie i sporządza, w 
   dwóch egzemplarzach, protokół zbiorczych wyników głosowania w województwie,
   którego wzór ustala Państwowa Komisja Wyborcza. W protokole
   wymienia się łączne dane, o których mowa w art. 30 ust. 2.
 3. Przepisy art. 30 ust. 4-6 stosuje się odpowiednio.
 4. Przewodniczący wojewódzkiej komisji przekazuje niezwłocznie Państwowej 
   Komisji Wyborczej, w trybie art. 31 ust. 3, dane z protokołu dotyczące:
   1) osób uprawnionych do głosowania,
   2) kart nieważnych,
   3) kart ważnych (czyli liczbę osób, które wzięły udział w głosowaniu),
   4) głosów nieważnych,
   5) głosów ważnych,
   6) głosów ważnych oddanych na poszczególne odpowiedzi postawionego 
     pytania lub za wyborem określonego wariantu.
 5. Protokół, o którym mowa w ust. 2, przewodniczący wojewódzkiej komisji 
   przesyła niezwłocznie do Państwowej Komisji Wyborczej, w trybie przez 
   nią ustalonym. Pozostałe dokumenty z przeprowadzonego referendum 
   przechowuje kierownik wojewódzkiego biura wyborczego właściwego dla 
   siedziby komisji.
 
                                Art. 34.
 1. Po otrzymaniu protokołów od wojewódzkich komisji do spraw referendum 
   Państwowa Komisja Wyborcza dokonuje sprawdzenia prawidłowości ustalenia
   zbiorczych wyników głosowania w województwach.
 2. W razie stwierdzenia nieprawidłowości w ustaleniu danych, o których mowa
   w ust. 1, Państwowa Komisja Wyborcza zarządza ponowne ustalenie 
   tych danych.
 3. Państwowa Komisja Wyborcza:
   1) ustala wynik referendum i sporządza protokół o wyniku referendum,
   2) przekazuje protokół wraz ze sprawozdaniem z przebiegu referendum 
     Sądowi Najwyższemu oraz organowi, który zarządził referendum,
   3) podaje niezwłocznie wynik referendum do wiadomości publicznej i zarządza
     jego ogłoszenie w Dzienniku Ustaw Rzeczypospolitej Polskiej.
   
                               Rozdział 6
                           Ważność referendum
                                    
                                Art. 35.
 1. Przeciwko ważności referendum może być wniesiony protest ze względu na 
   zarzut dopuszczenia się przestępstwa przeciwko referendum lub naruszenia
   przepisów niniejszej ustawy dotyczących głosowania, ustalenia wyników 
   głosowania lub wyniku referendum.
 2. Jeżeli podstawę protestu stanowi zarzut popełnienia przestępstwa przeciwko
   referendum lub naruszenia przez Państwową Komisji Wyborczą przepisów
   niniejszej ustawy dotyczących ustalenia wyników głosowania i wyniku 
   referendum, może go wnieść każda osoba uprawniona do udziału w referendum.
 3. Protest przeciwko ważności referendum z powodu naruszenia przepisów 
   niniejszej ustawy dotyczących głosowania, ustalenia wyników głosowania w 
   obwodzie lub województwie może wnieść osoba, której nazwisko w dniu 
   głosowania było umieszczone w spisie uprawnionych do głosowania w tym 
   obwodzie głosowania i województwie.
 
                                Art. 36.
 1. Protest wnosi się na piśmie do Sądu Najwyższego od następnego dnia po 
   dniu referendum, nie później jednak niż w 7 dniu od daty ogłoszenia wyniku
   referendum przez Państwową Komisję Wyborczą w Dzienniku Ustaw 
   Rzeczypospolitej Polskiej.
 2. Do warunków i trybu wnoszenia protestu oraz sposobu jego rozpatrywania 
   przez Sąd Najwyższy stosuje się odpowiednio przepisy ustawy - Ordynacja 
   wyborcza do Sejmu, z zastrzeżeniem ust. 3.
 3. Sąd Najwyższy rozstrzyga o ważności referendum, podejmując w tej sprawie
   uchwałę nie później niż w 60 dniu po dniu głosowania. Uchwałę o ważności
   referendum przedstawia się niezwłocznie organowi zarządzającemu 
   referendum, ogłasza w Dzienniku Ustaw Rzeczypospolitej Polskiej oraz 
   przesyła Państwowej Komisji Wyborczej.
 
                                Art. 37.
 1. Uchwała Sądu Najwyższego o unieważnieniu głosowania w obwodzie jest 
   niezwłocznie przekazywana Państwowej Komisji Wyborczej w celu skorygowania
   wyników głosowania i wyniku referendum. Przepis art. 34 ust. 3 
   stosuje się odpowiednio.
 2. Unieważnienie głosowania w obwodzie powoduje, że przy ustalaniu wyniku 
   referendum nie uwzględnia się liczby uprawnionych do głosowania oraz 
   wyników głosowania w tym obwodzie.
 3. Uchwałę Sądu Najwyższego, o której mowa w ust. 1, przedstawia się niezwłocznie
   organowi zarządzającemu referendum, podaje się do wiadomości
   publicznej i ogłasza w Dzienniku Ustaw Rzeczypospolitej Polskiej.
 
                               Rozdział 7
            Kampania referendalna i finansowanie referendum
                                    
                                Art. 38.
Kampania referendalna służy przedstawianiu i wyjaśnianiu odpowiednio przez 
organ zarządzający referendum i Państwową Komisję Wyborczą treści pytań i 
wariantów oraz problemów poddanych pod referendum, a także prezentowaniu
stanowiska partii politycznych, organizacji społecznych oraz innych podmiotów
w sprawie poddanej referendum.
                                Art. 39.
 1. Kampania referendalna rozpoczyna się z dniem ogłoszenia uchwały Sejmu, 
   uchwały Zgromadzenia Narodowego lub zarządzenia Prezydenta o przeprowadzeniu
   referendum i ulega zakończeniu na 24 godziny przed dniem 
   głosowania.
 2. Do kampanii referendalnej stosuje się odpowiednio przepisy ustawy - Ordynacja
   wyborcza do Sejmu dotyczące prowadzenia kampanii wyborczej, z 
   uwzględnieniem zmian wynikających z przepisów art. 40-43 niniejszej 
   ustawy.
 
                                Art. 40.
 1. W programach publicznych i niepublicznych nadawców radiowych i telewizyjnych
   kampania referendalna prowadzona jest w sposób i na zasadach 
   określonych przepisami o radiofonii i telewizji, z zastrzeżeniem ust. 2-4.
 2. "Telewizja Polska - Spółka Akcyjna" i "Polskie Radio - Spółka Akcyjna", 
   zwane dalej "Telewizją Polską" i "Polskim Radiem", obowiązane są w 
   okresie od 20 dnia przed dniem referendum do nieodpłatnego rozpowszechniania
   w ogólnopolskich programach telewizyjnych i radiowych wyjaśnień
   Państwowej Komisji Wyborczej dotyczących kwestii prawnych zarządzonego
   referendum, w szczególności treści pytań lub wariantów rozwiązań,
   sposobu głosowania i jego skutków prawnych.
 3. Wyjaśnienia, o których mowa w ust. 2, przedstawiane są w specjalnych audycjach
   referendalnych przygotowanych przez Telewizję Polską i Polskie 
   Radio, których łączny czas nie może być krótszy niż 3 godziny w Telewizji 
   Polskiej i 4 godziny w Polskim Radiu.
 4. Tryb postępowania w sprawie prowadzenia kampanii referendalnej w jednostkach
   publicznej radiofonii i telewizji określi, w drodze rozporządzenia, 
   Krajowa Rada Radiofonii i Telewizji.
 
                                Art. 41.
Wydatki związane z organizacją przygotowań i przeprowadzeniem referendum 
pokrywane są z budżetu państwa.
                                Art. 42.
 1. Wydatki ponoszone przez partie polityczne, organizacje społeczne oraz inne
   podmioty w związku z referendum pokrywane są wyłącznie z ich źródeł 
   własnych.
 2. Do finansowania kampanii referendalnej partii, organizacji oraz innych 
   podmiotów, o których mowa w ust. 1, nie stosuje się przepisów ustawy - 
   Ordynacja wyborcza do Sejmu dotyczących organizowania zbiórek publicznych
   środków finansowych na cele wyborcze, sporządzania i publikowania
   sprawozdań finansowych o źródłach pozyskanych funduszy i poniesionych
   wydatkach oraz o prawie do otrzymania z budżetu państwa dotacji 
   podmiotowej w związku z poniesionymi wydatkami na kampanię wyborczą.
 
                               Rozdział 8
                     Przepisy szczególne i końcowe
                                    
                                Art. 43.
 1. W przypadku przeprowadzania referendum w tym samym dniu co wybory 
   do Sejmu i Senatu lub wybory Prezydenta:
   1) głosowanie przeprowadza się w obwodach głosowania utworzonych dla 
     właściwych wyborów i na podstawie spisów wyborców sporządzonych 
     dla tych wyborów,
   2) zadania wojewódzkich i obwodowych komisji wyborczych do spraw referendum
     wykonują odpowiednie komisje wyborcze powołane do przeprowadzania
     właściwych wyborów,
   3) do kampanii referendalnej stosuje się przepisy art. 40 ust. 2 i 3, art. 41 
     oraz art. 42 ust. 1.
 2. Państwowa Komisja Wyborcza w przypadku, o którym mowa w ust. 1, w 
   drodze uchwały, określi:
   1) szczegółowy sposób i tryb przygotowania i przeprowadzenia referendum
     oraz wyborów,
   2) zasady łącznego finansowania kampanii referendalnej oraz kampanii 
     wyborczej.
 3. Krajowa Rada Radiofonii i Telewizji, w porozumieniu z Państwową Komisją
   Wyborczą, w drodze rozporządzenia, określi zasady i sposób łącznego 
   prowadzenia kampanii referendalnej oraz kampanii wyborczej w programach
   radiowych i telewizyjnych.
   
                                Art. 44.
W sprawach nie uregulowanych niniejszą ustawą stosuje się odpowiednio 
przepisy ustawy - Ordynacja wyborcza do Sejmu.
                                Art. 45.
Traci moc ustawa z dnia 6 maja 1987 r. o konsultacjach społecznych i referendum
(Dz.U. Nr 14, poz. 83).
                                Art. 46.
Ustawa wchodzi w życie po upływie 14 dni od dnia ogłoszenia.
                                    
 
