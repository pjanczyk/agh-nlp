



Dz.U. z 1997 r. Nr 47, poz. 298
                                    
                                    
                                    
                                    
                                    
                                USTAWA
                       z dnia 11 kwietnia 1997 r.
                                    
o zmianie ustawy o narodowych funduszach inwestycyjnych i ich prywatyzacji
                                    
                                    
                                Art. 1.
W ustawie z dnia 30 kwietnia 1993 r. o narodowych funduszach inwestycyjnych 
i ich prywatyzacji (Dz.U. Nr 44, poz. 202, z 1994 r. Nr 84, poz. 385 i z 1997 r. 
Nr 30, poz. 164) wprowadza się następujące zmiany:
 1) w art. 31:
    a) ust. 1-4 otrzymują brzmienie:
          "1. Obywatele Rzeczypospolitej Polskiej, którzy stale przebywają 
             na terytorium kraju i w dniu 31 grudnia roku poprzedzającego
             rok emisji świadectw udziałowych mają ukończone 18 
             lat, są uprawnieni do otrzymania jednakowej liczby świadectw
             udziałowych, zwanych dalej "powszechnymi świadectwami
             udziałowymi", podlegających wymianie na akcje funduszy
             innych niż te, o których mowa w art. 8.
           2. Sporządzanie spisów osób uprawnionych do otrzymania powszechnych
             świadectw udziałowych, poza spisami osób 
             uprawnionych, które nie są zameldowane na pobyt stały, należy
             do zadań zleconych gmin. Sporządzenie spisów osób 
             uprawnionych do otrzymania powszechnych świadectw udziałowych,
             które nie są zameldowane na pobyt stały w kraju, 
             należy do zadań Ministra Spraw Wewnętrznych i Administracji.
           3. W terminach przeznaczonych na wydawanie powszechnych 
             świadectw udziałowych każdy obywatel może wnieść reklamację
             na nieprawidłowość sporządzenia spisu. Reklamację 
             na nieprawidłowość sporządzenia spisu osób uprawnionych, 
             które są zameldowane na pobyt stały, wnosi się do sporządzającego
             spis, zaś na nieprawidłowość sporządzenia spisu 
             osób uprawnionych, które nie są zameldowane na pobyt stały,
             do wojewody właściwego według ostatniego miejsca zameldowania
             na pobyt stały osoby uprawnionej, a w jego 
             braku - do wojewody właściwego według miejsca wydania 
             dowodu osobistego osobie uprawnionej.
           4. Wójt (burmistrz, prezydent), wojewoda obowiązany jest do 
             rozpatrzenia reklamacji w ciągu 30 dni od jej wniesienia i do 
             wydania decyzji w sprawie dokonania zmian w spisie osób 
             uprawnionych.",
    
    b) ust. 6 otrzymuje brzmienie:
          "6. Na decyzję nie uwzględniającą reklamacji lub powodującą 
             skreślenie ze spisu osób uprawnionych osoba mająca w tym 
             interes prawny może wnieść w ciągu 14 dni od daty doręczenia
             decyzji skargę, za pośrednictwem organu rozpatrującego
             reklamację, do właściwego sądu rejonowego. Do skargi 
             należy dołączyć zaskarżoną decyzję wraz z aktami sprawy.";
 2) po art. 31 dodaje się art. 31a w brzmieniu:
      "Art. 31a. Powszechne świadectwa udziałowe wydawane są osobom 
              uprawnionym na podstawie dowodów osobistych.";
 3) w art. 32 ust. 1 otrzymuje brzmienie:
          "1. Rada Ministrów, w drodze rozporządzenia, określi wzory powszechnych
             świadectw udziałowych, sposób sporządzania 
             spisów osób uprawnionych, sposób wnoszenia i rozpatrywania
             reklamacji oraz tryb i terminy rozpoczęcia i zakończenia 
             wydawania tych świadectw.".
          
                                Art. 2.
Minister Skarbu Państwa przekaże z Funduszu Prywatyzacji, działającego na 
podstawie art. 39 ustawy, o której mowa w art. 1, odpowiednie środki finansowe
Ministrowi Spraw Wewnętrznych i Administracji na sporządzanie spisów 
osób uprawnionych, które nie są zameldowane na pobyt stały w kraju, oraz 
wojewodom na czynności związane z rozpatrywaniem reklamacji na nieprawidłowość
sporządzenia spisów osób uprawnionych. Wysokość kwot ustali Minister
Skarbu Państwa w porozumieniu z Ministrem Spraw Wewnętrznych i Administracji.
                                Art. 3.
Osoby, które kiedykolwiek w okresie od 22 listopada 1995 r. do 22 listopada 
1996 r. były zameldowane na pobyt stały, a nie odebrały w tym terminie przysługujących
im powszechnych świadectw udziałowych, są pozbawione prawa do 
odbioru tych świadectw, z wyjątkiem osób, o których mowa w art. 31 ust. 3 i 6 
ustawy.
                                Art. 4.
Ustawa wchodzi w życie po upływie 14 dni od dnia ogłoszenia.
