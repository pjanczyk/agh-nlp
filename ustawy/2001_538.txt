



Dz.U. z 2001 r. Nr 52, poz. 538
                                                                                
                                                                                
                                                                                
                                     USTAWA
                           z dnia 25 kwietnia 2001 r.
                                        
                         o zmianie ustawy - Kodeks pracy
                                        
                                        
                                     Art. 1.
W ustawie z dnia 26 czerwca 1974 r. - Kodeks pracy (Dz.U. z 1998 r. Nr 21, poz.
94, Nr 106, poz. 668 i Nr 113, poz. 717, z 1999 r. Nr 99, poz. 1152, z 2000 r.
Nr 19, poz. 239, Nr 43, poz. 489,  Nr 107, poz. 1127 i Nr 120, poz. 1268 oraz z
2001 r. Nr 11, poz. 84 i Nr 28, poz. 301) wprowadza się następujące zmiany:
1) tytuł działu ósmego otrzymuje brzmienie:
  "Ochrona pracy kobiet oraz mężczyzn wychowujących dziecko";
2) w art. 180 po § 4 dodaje się § 5 i 6 w brzmieniu:
    "§5. Pracownica może wystąpić do pracodawcy z wnioskiem o skrócenie wymiaru
       urlopu macierzyńskiego, określając jego wymiar i wcześniej powrócić do
       pracy. Pracodawca jest obowiązany zaakceptować ten wniosek. Skrócony
       urlop nie może trwać krócej niż 16 tygodni.
    §6. O ile pracownica, o której mowa w § 5, skróci wymiar urlopu
       macierzyńskiego, z wnioskiem do pracodawcy o wykorzystanie pozostałej
       części urlopu macierzyńskiego może wystąpić pracownik - ojciec
       wychowujący dziecko. Pracodawca jest obowiązany zaakceptować ten
       wniosek. Wymiar urlopu pracownika nie może być dłuższy niż różnica
       pomiędzy wymiarem urlopu macierzyńskiego określonym w § 1 a wymiarem
       urlopu, określonym we wniosku, o którym mowa w § 5.";
3) art. 183 otrzymuje brzmienie:
   "Art. 183. Pracownicy, która przyjęła dziecko na wychowanie i wystąpiła do
           sądu opiekuńczego z wnioskiem o wszczęcie postępowania w sprawie
           przysposobienia dziecka, przysługuje prawo do urlopu na warunkach
           urlopu macierzyńskiego w wymiarze:
           1) 22 tygodni, nie dłużej jednak niż do ukończenia przez dziecko 12
             miesięcy życia,
           2) 35 tygodni, w przypadku jednoczesnego przyjęcia na wychowanie
             więcej niż jednego dziecka i wystąpienia do sądu opiekuńczego z
             wnioskiem o wszczęcie postępowania w sprawie ich przysposobienia,
             nie dłużej jednak niż do ukończenia przez każde z dzieci 12
             miesięcy życia.";
4) w art. 189{1} § 2 otrzymuje brzmienie:
    "§2. Przepis art. 183 stosuje się także do pracownicy, która przyjęła
        dziecko na wychowanie jako rodzina zastępcza, z wyjątkiem rodziny
        zastępczej pełniącej zadania pogotowia rodzinnego.".
     
                                     Art. 2.
Wymiar urlopu na warunkach urlopu macierzyńskiego, o którym mowa w art. 183
ustawy wymienionej w art. 1, stosuje się także do pracownic korzystających z
urlopu na warunkach urlopu macierzyńskiego w dniu wejścia w życie ustawy.
                                     Art. 3.
Ustawa wchodzi w życie z dniem ogłoszenia.
