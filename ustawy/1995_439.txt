



Dz.U. z 1995 r. Nr 88, poz. 439
                                    
                                    
                                USTAWA
                       z dnia 29 czerwca 1995 r.
                                    
                        o statystyce publicznej
                                    
                                    
                               Rozdział 1
                            Przepisy ogólne
                                    
                                Art. 1.
Ustawa określa zasady i tworzy podstawy rzetelnego, obiektywnego, profesjonalnego
i niezależnego prowadzenia badań statystycznych, których wyniki mają 
charakter oficjalnych danych statystycznych oraz ustala organizację i tryb prowadzenia
tych badań i zakres związanych z nimi obowiązków.
                                Art. 2.
Użyte w ustawie określenia oznaczają:
  1) statystyka publiczna - system zbierania danych statystycznych, gromadzenia,
    przechowywania i opracowywania zebranych danych oraz ogłaszania, 
    udostępniania i rozpowszechniania wyników badań statystycznych, jako 
    oficjalnych danych statystycznych,
  2) badania statystyczne - zbieranie, gromadzenie i opracowywanie danych 
    statystycznych oraz ogłaszanie i udostępnianie wyników dokonanych obliczeń,
    opracowań i analiz, w tym podstawowych wielkości i wskaźników,
  3) podstawowe wielkości i wskaźniki - wielkości i wskaźniki, do których 
    ogłaszania Główny Urząd Statystyczny jest zobowiązany każdorazowo na 
    podstawie odrębnych przepisów,
  4) zbieranie danych statystycznych - uzyskiwanie odpowiedzi na pytania zawarte
    w formularzach, kwestionariuszach i ankietach statystycznych oraz 
    informacji na innych nośnikach, dotyczące działalności podmiotów gospodarczych,
    innych osób prawnych i jednostek organizacyjnych nie mających
    osobowości prawnej lub wybranych dziedzin tej działalności oraz życia
    i sytuacji osób fizycznych lub wybranych jej aspektów - bezpośrednio 
    od tych podmiotów i osób albo z systemów informacyjnych administracji 
    publicznej, w których tego rodzaju dane zostały legalnie zgromadzone,
  5) gromadzenie danych statystycznych - zebranie przez prowadzącego badanie
    statystyczne w określonym czasie i miejscu danych statystycznych, o 
    których mowa w pkt 4,
  6) opracowywanie danych statystycznych - tworzenie zbiorów danych ze 
    zgromadzonych danych statystycznych, z odłączeniem lub zakodowaniem 
    informacji pozwalających na zidentyfikowanie konkretnego podmiotu gospodarczego,
    innej osoby prawnej lub jednostki organizacyjnej nie mającej
    osobowości prawnej, albo osoby fizycznej, a następnie dokonywanie 
    na podstawie tych zbiorów obliczeń, opracowań i analiz,
  7) program badań statystycznych statystyki publicznej - uchwalony przez 
    Radę Ministrów w trybie określonym w rozdziale 2 wykaz ustalający zakres
    tematyczny, przedmiotowy i podmiotowy badań statystycznych i 
    związane z nimi obowiązki,
  8) operat do badań statystycznych - wykaz wybranych, według określonych 
    cech, osób prawnych, jednostek organizacyjnych nie mających osobowości 
    prawnej oraz osób fizycznych będących podmiotem obserwacji statystycznej
    wraz z ich identyfikacją adresową,
  9) dane jednostkowe - dane osobowe dające się powiązać z konkretną osobą
    fizyczną lub dane indywidualne dające się powiązać z podmiotem gospodarczym
    albo inną osobą prawną bądź jednostką organizacyjną nie 
    mającą osobowości prawnej,
 10) służby statystyki publicznej - Główny Urząd Statystyczny oraz podległe 
    mu urzędy statystyczne i inne jednostki statystyki tworzone w trybie 
    określonym w rozdziale 3,
 11) podmiot gospodarczy - osobę fizyczną, osobę prawną, a także jednostkę 
    organizacyjną nie mającą osobowości prawnej, jeżeli przedmiot ich działania
    obejmuje prowadzenie działalności gospodarczej,
 12) urzędowe rejestry - prowadzone na podstawie ustaw lub przepisów wydanych
    w wykonaniu ustaw przez sądy i organy administracji publicznej 
    rejestry i ewidencje zawierające informacje o osobach prawnych, jednostkach
    organizacyjnych nie mających osobowości prawnej i osobach fizycznych
    oraz ich działalności, a także o innych zjawiskach, zdarzeniach i 
    obiektach, a w szczególności rejestry: sądowe, ubezpieczeń społecznych, 
    podatników, podmiotów gospodarki narodowej, podziału terytorialnego 
    kraju oraz ewidencje: ludności, działalności gospodarczej, udzielonych 
    zezwoleń i koncesji, gruntów, budynków, budowli i obiektów infrastruktury,
 13) systemy informacyjne administracji publicznej - systemy zbierania, gromadzenia
    i przetwarzania informacji przez organy administracji rządowej 
    oraz samorządu terytorialnego, inne instytucje rządowe, organy rejestrowe
    i Narodowy Bank Polski, prowadzone w oparciu o przepisy kompetencyjne
    lub inne akty prawne związane bezpośrednio z wykonywaniem 
    przez nie zadań statutowych.
 14) standardy klasyfikacyjne - wprowadzone na podstawie ustawy klasyfikacje,
    nomenklatury i definicje podstawowych kategorii.
 
                                Art. 3.
Statystyka publiczna zapewnia rzetelne, obiektywne i systematyczne informowanie
społeczeństwa, organów państwa i administracji publicznej oraz podmiotów
gospodarczych o sytuacji ekonomicznej, demograficznej, społecznej oraz 
środowiska naturalnego.
                                Art. 4.
1. Badania statystyczne statystyki publicznej mogą dotyczyć każdej dziedziny 
  życia społecznego i gospodarczego oraz występujących w nim zjawisk dających
  się obserwować i analizować z wykorzystaniem metod statystycznych.
2. Szczegółowy zakres prowadzonych badań statystycznych statystyki publicznej 
  jest ustalany w trybie określonym w rozdziale 2 ustawy i powinien uwzględniać
  celowość, niezbędność oraz społeczną ich użyteczność.
                                Art. 5.
1. Statystyka publiczna jest uprawniona do zbierania ze wszystkich dostępnych 
  źródeł, określonych szczegółowo w programie badań statystycznych statystyki
  publicznej albo w odrębnych ustawach, i do gromadzenia danych statystycznych
  od i o podmiotach gospodarczych, innych osobach prawnych i jednostkach
  organizacyjnych nie mających osobowości prawnej i ich działalności,
  zwanych dalej "danymi indywidualnymi", oraz danych statystycznych od i 
  o osobach fizycznych dotyczących ich życia i sytuacji, zwanych dalej "danymi 
  osobowymi".
2. Przepis ust. 1 nie dotyczy danych chronionych na podstawie ustaw tajemnicą 
  zawodową.
                                Art. 6.
1. Badania statystyczne statystyki publicznej są prowadzone jako badania pełne
  całej zbiorowości, w tym spisy powszechne albo jako badania reprezentacyjne
  na wylosowanej lub dobranej celowo próbie danej zbiorowości.
2. Badania statystyczne mogą być prowadzone na zasadzie obowiązku albo 
  udziału dobrowolnego.
3. Sprawy, o których mowa w ust. 1 i 2, są rozstrzygane każdorazowo w programie
  badań statystycznych statystyki publicznej lub w odrębnych ustawach.
                                Art. 7.
1. Jeżeli ujęte w programie badań statystycznych statystyki publicznej badanie 
  jest prowadzone na zasadzie obowiązku, podmioty określone w programie 
  są obowiązane do udzielenia i przekazania prowadzącemu badanie pełnych 
  i wyczerpujących informacji w zakresie, formie i terminach określonych 
  szczegółowo w trybie art. 31 i 32.
2. Przepis art. 5 ust. 2 stosuje się odpowiednio.
                                Art. 8.
W badaniach statystycznych z udziałem osób fizycznych nie mogą być zbierane,
na zasadzie obowiązku, informacje dotyczące rasy, wyznania, życia osobistego
oraz poglądów filozoficznych i politycznych.
                                Art. 9.
1. Przeprowadzenie spisu powszechnego, w którym nakłada się obowiązek 
  udzielania informacji na osoby fizyczne, wymaga odrębnej ustawy.
2. Tryb wprowadzania obowiązków dla badań statystycznych innych niż wymienione
  w ust. 1, określa niniejsza ustawa.
                                Art. 10.
Zbierane i gromadzone w badaniach statystycznych statystyki publicznej dane 
indywidualne i dane osobowe są poufne i podlegają szczególnej ochronie; dane
te mogą być wykorzystywane wyłącznie do opracowań, zestawień i analiz 
statystycznych oraz do tworzenia przez służby statystyki publicznej operatu do 
badań statystycznych prowadzonych przez te służby; udostępnianie lub wykorzystywanie
danych indywidualnych i danych osobowych dla innych niż podane 
celów jest zabronione (tajemnica statystyczna).
                                Art. 11.
Służby statystyki publicznej są obowiązane zawiadamiać na piśmie lub przez 
ogłoszenie w sposób zwyczajowo przyjęty o celu, zakresie i sposobie przeprowadzenia
spisu powszechnego oraz innego badania statystycznego z udziałem 
rachmistrzów spisowych i ankieterów statystycznych, o prawach i obowiązkach 
podmiotów wezwanych do przekazania danych lub udzielenia odpowiedzi, a 
także o gwarancjach poufności i zachowaniu tajemnicy statystycznej.
                                Art. 12.
Pracownicy służb statystyki publicznej, rachmistrze spisowi, ankieterzy statystyczni
oraz inne osoby wykonujące czynności w imieniu i na rzecz statystyki publicznej,
mający bezpośredni dostęp do danych indywidualnych i danych osobowych,
są obowiązani do bezwzględnego przestrzegania tajemnicy statystycznej i 
mogą być dopuszczeni do wykonywania tych czynności po złożeniu w urzędzie 
statystycznym albo innej jednostce organizacyjnej służb statystyki publicznej pisemnego
przyrzeczenia następującej treści:
   "Przyrzekam, że będę wykonywać swoje prace na rzecz statystyki publicznej
    z całą rzetelnością, zgodnie z etyką zawodową statystyka, a poznane
    w czasie ich wykonywania dane jednostkowe zachowam w tajemnicy 
    wobec osób trzecich."
  
                                Art. 13.
1. Dane zbierane i gromadzone przez organy administracji rządowej oraz samorządu
  terytorialnego, inne instytucje rządowe, organy prowadzące urzędowe
  rejestry  i  Narodowy Bank Polski na podstawie innych niż niniejsza 
  ustawa przepisów, są danymi systemów informacyjnych administracji publicznej,
  zwanymi dalej "danymi administracyjnymi".
2. Ustawa niniejsza nie ogranicza w zbieraniu danych na formularzach i kwestionariuszach
  do celów, o których mowa w ust. 1, ani w swobodnym przekazywaniu
  danych o sobie i swojej działalności przez osoby prawne, jednostki 
  organizacyjne nie mające osobowości prawnej i osoby fizyczne.
3. Organy administracji rządowej i samorządu terytorialnego, inne instytucje 
  rządowe, organy prowadzące urzędowe rejestry i Narodowy Bank Polski 
  nieodpłatnie przekazują służbom statystyki publicznej zgromadzone dane 
  administracyjne w zakresie, formie i terminach określanych każdorazowo w 
  programie badań statystycznych statystyki publicznej, w szczególności w formie
  wyciągów z rejestrów, kopii: zbiorów danych, zebranych deklaracji, 
  dokumentów ewidencyjnych i innych formularzy urzędowych, wyników pomiarów,
  danych monitoringu środowiska oraz udostępniają dane z baz danych
  systemów informatycznych.
4. W przypadku realizowania przez organy samorządu terytorialnego określonych
  zadań jako zadań zleconych przez administrację rządową, zadania te 
  obejmują również obowiązek przekazywania informacji do badań statystycznych
  statystyki publicznej oraz krajowych rejestrów urzędowych prowadzonych
  na podstawie ustawy.
5. Prezes Głównego Urzędu Statystycznego jest obowiązany do zgłaszania organom
  administracji rządowej i samorządu terytorialnego, innym instytucjom
  rządowym, organom prowadzącym urzędowe rejestry i Narodowemu 
  Bankowi Polskiemu uzasadnionych wniosków uzupełnienia zbieranych i 
  gromadzonych danych administracyjnych celem umożliwienia ich wykorzystania
  bezpośrednio dla potrzeb statystyki publicznej.
                                Art. 14.
1. Wyniki obliczeń, opracowań i analiz dokonanych na podstawie zebranych w 
  badaniach statystycznych statystyki publicznej danych statystycznych, zwane 
  dalej "wynikowymi informacjami statystycznymi", są powszechnie dostępne.
2. Statystyka publiczna zapewnia równoprawny, równorzędny i równoczesny 
  dostęp do wynikowych informacji statystycznych, a w szczególności do podstawowych
  wielkości i wskaźników.
3. Rodzaje wynikowych informacji statystycznych oraz formy i terminy ich udostępnienia
  są ustalane w programie badań statystycznych statystyki publicznej.
                               Rozdział 2
         Organizacja badań statystycznych statystyki publicznej
                                    
                                Art. 15.
1. Tworzy się Radę Statystyki, zwaną dalej "Radą", jako organ opiniodawczo-doradczy
  w sprawach statystyki.
2. Rada działa przy Prezesie Rady Ministrów.
3. Do zadań Rady należy:
  1) ustalanie, na podstawie propozycji przygotowanej przez Główny Urząd 
    Statystyczny, corocznie, na każdy następny rok projektu programu badań 
    statystycznych,
  2) przedstawianie Radzie Ministrów, nie później niż do dnia 30 czerwca każdego
    roku, projektu programu badań statystycznych statystyki publicznej,
  3) rekomendowanie przeprowadzenia badań nowych i badań cyklicznych o 
    szerokim zasięgu obserwacji statystycznej oraz związanych z nimi prac 
    metodologicznych i przygotowawczych, projektowanych na okres najbliższych
    dziesięcu lat,
  4) ocena realizacji programu badań statystycznych statystyki publicznej oraz 
    formułowanie opinii w innych sprawach mających istotne znaczenie dla 
    rozwoju statystyki publicznej,
  5) opiniowanie wniosków w sprawie powołania i odwołania Prezesa Głównego
    Urzędu Statystycznego,
  6) opiniowanie projektu wydatków budżetowych na badania statystyczne.
                                    
                                Art. 16.
1. Rada składa się z 17 członków.
2. W skład Rady wchodzą powołane przez Prezesa Rady Ministrów osoby reprezentujące
  organy administracji rządowej i samorządu terytorialnego - 
  sześć, Narodowy Bank Polski - jedna, organizacje pracodawców, organizacje
  społeczne, samorząd zawodowy i gospodarczy - sześć, ogólnokrajowe 
  organizacje związkowe - dwie oraz dwóch ekspertów - po jednym z zakresu 
  nauk społecznych i ekonomicznych, jako członkowie Rady.
3. W posiedzeniach Rady uczestniczy Prezes Głównego Urzędu Statystycznego.
                                Art. 17.
1. Kadencja Rady trwa pięć lat, licząc od dnia jej powołania. Członek powołany
  w skład Rady kończy kadencję wraz z zakończeniem kadencji całego 
  składu Rady.
2. Prezes Rady Ministrów może odwołać członka Rady przed upływem kadencji
  wyłącznie w przypadku:
  1) złożenia rezygnacji,
  2) nie uczestniczenia w pracach Rady.
3. W przypadkach, o których mowa w ust. 2 oraz w przypadku śmierci członka 
  Rady, Prezes Rady Ministrów powołuje nowego członka Rady. Przepis art. 
  16 ust. 2 stosuje się odpowiednio.
4. Przewodniczącego Rady wybiera Rada spośród swoich członków.
5. Tryb pracy Rady określa regulamin przyjęty przez Radę i zatwierdzony 
  przez Prezesa Rady Ministrów.
6. Obsługę administracyjną prac Rady zapewnia Główny Urząd Statystyczny.
7. Koszty działalności Rady są pokrywane z budżetu państwa w części dotyczącej
  Głównego Urzędu Statystycznego.
                                    
                                Art. 18.
1. Program badań statystycznych statystyki publicznej ustala Rada Ministrów, 
  w drodze rozporządzenia.
2. Przedstawiany Radzie Ministrów projekt programu badań statystycznych 
  powinien określać:
  1) temat badania,
  2) prowadzącego badanie,
  3) zakres podmiotowy i przedmiotowy badania,
  4) źródła danych statystycznych oraz formy, terminy i częstotliwość ich zbierania,
  5) obowiązki udzielania informacji i przekazywania danych statystycznych,
  6) rodzaje wynikowych informacji statystycznych oraz formy i terminy ich 
    udostępniania, w tym podstawowych wielkości i wskaźników,
  7) koszty i źródła finansowania.
                                    
                                Art. 19.
Rada Ministrów zapewnia ujęcie w programach badań statystycznych statystyki 
publicznej badań mających podstawowe znaczenie dla obserwacji procesów 
społecznych i gospodarczych, a w szczególności:
  1) badań stałych pozwalających na obserwację ciągłą podstawowych dziedzin
    życia i występujących w nich zjawisk,
  2) badań cyklicznych, w tym spisów powszechnych,
  3) badań gwarantujących porównywalność wyników w przypadku gdy dotyczą
    one zmiennych w czasie obiektów obserwacji statystycznej lub gdy 
    zmianie ulega metodologia badania,
  4) badań koniecznych dla wykonania przyjętych przez Rzeczpospolitą Polską
    zobowiązań międzynarodowych.
  
                                Art. 20.
1. Badania statystyczne statystyki publicznej prowadzi Główny Urząd Statystyczny
  i podległe mu urzędy statystyczne.
2. Rada Ministrów, na wniosek Rady, może w programie badań statystycznych 
  ustalić, że badanie statystyczne będzie prowadzone przez:
  1) inny wskazany naczelny lub centralny organ administracji państwowej albo
    Narodowy Bank Polski, o ile badanie to wymaga wiedzy specjalistycznej,
    którą dysponuje ten organ, albo jeżeli jest on w posiadaniu danych 
    zgromadzonych w innym celu,
  2) Główny Urząd Statystyczny wspólnie z innym wskazanym naczelnym lub 
    centralnym organem administracji państwowej, inną instytucją rządową 
    lub Narodowym Bankiem Polskim albo wojewodą,
  3) wskazany urząd statystyczny wspólnie z wojewodą albo organem samorządu
    terytorialnego na jego wniosek.
3. Prowadzący badania statystyczne w trybie, o którym mowa w ust. 2 pkt 1, są 
  obowiązani do:
  1) stosowania standardów klasyfikacyjnych,
  2) udostępnienia wyników badania służbom statystyki publicznej i ich przekazywania,
    w porozumieniu z Głównym Urzędem Statystycznym, organizacjom
    międzynarodowym.
  
                                Art. 21.
1. Służby statystyki publicznej mogą:
  1) wykonywać na zamówienie opracowania wspomagające inne systemy informacyjne
    administracji publicznej,
  2) oddelegowywać pracowników do wykonywania prac statystycznych w organach
    administracji rządowej i samorządowej.
2. Służby statystyki publicznej mogą:
  1) prowadzić na indywidualne zamówienia badania statystyczne nie objęte 
    programem badań statystycznych statystyki publicznej,
  2) wykonywać na zlecenie dodatkowe opracowania i analizy, wykorzystując 
    w tym celu również dane zgromadzone w badaniach objętych programem 
    badań statystycznych statystyki publicznej.
3. Zbieranie danych statystycznych do prac, o których mowa w ust. 1 pkt 1, 
  oraz danych dodatkowych do badań, opracowań i analiz określonych w ust. 
  2, może odbywać się wyłącznie na zasadzie udziału dobrowolnego.
4. Wyniki badań oraz opracowania i analizy, o których mowa w ust. 2, stają się 
  danymi statystyki publicznej i mogą być wykorzystywane, udostępniane i 
  rozpowszechniane przez służby statystyki publicznej, jeżeli nie naruszy to 
  uzasadnionego interesu zamawiającego lub zleceniodawcy i nie zastrzeżono 
  w umowie ich wykorzystania wyłącznie na potrzeby zamawiającego lub zleceniodawcy.
                               Rozdział 3
                      Służby statystyki publicznej
                                    
                                Art. 22.
Służby statystyki publicznej stanowią Główny Urząd Statystyczny, podległe mu 
urzędy  statystyczne  oraz  inne  jednostki  statystyki,  o  których  mowa  w 
art. 27 i 29.
                                Art. 23.
1. Główny Urząd Statystyczny jest centralnym organem administracji państwowej.
2. Organizację Głównego Urzędu Statystycznego określa statut nadany przez 
  Radę Ministrów, w drodze rozporządzenia.
                                Art. 24.
1. Działalnością służb statystyki publicznej kieruje Prezes Głównego Urzędu 
  Statystycznego.
2. Prezesa Głównego Urzędu Statystycznego powołuje i odwołuje Prezes Rady 
  Ministrów, po uzyskaniu opinii Rady Statystyki.
3. Kadencja Prezesa Głównego Urzędu Statystycznego trwa 6 lat, licząc od 
  dnia powołania; Prezes Głównego Urzędu Statystycznego pełni obowiązki 
  do dnia powołania swego następcy.
4. Ta sama osoba nie może być Prezesem Głównego Urzędu Statystycznego 
  dłużej niż przez dwie kolejne kadencje.
5. Kadencja Prezesa Głównego Urzędu Statystycznego wygasa w razie jego 
  śmierci, orzeczenia przez Trybunał Stanu utraty zajmowanego stanowiska 
  lub odwołania.
6. Prezesa Głównego Urzędu Statystycznego odwołuje się w razie:
  1) zrzeczenia się wykonywania obowiązków,
  2) utraty zdolności do pełnienia powierzonych obowiązków na skutek długotrwałej
    choroby, trwającej co najmniej 6 miesięcy,
  3) sprzeniewierzenia się etyce statystyka,
  4) skazania prawomocnym wyrokiem za przestępstwo popełnione z winy 
    umyślnej,
  5) orzeczenia zakazu zajmowania kierowniczych stanowisk lub pełnienia funkcji
    związanych ze szczególną odpowiedzialnością w organach państwowych.
7. Prezes Głównego Urzędu Statystycznego pełni swoje obowiązki przy pomocy
  wiceprezesów, powoływanych i odwoływanych przez Prezesa Rady Ministrów
  na wniosek Prezesa Głównego Urzędu Statystycznego.
                                Art. 25.
1. Do zadań Głównego Urzędu Statystycznego należy:
  1) rozpoznawanie zapotrzebowania na informacje i analizy statystyczne i 
    przygotowywanie na tej podstawie projektów programów badań statystycznych
    statystyki publicznej oraz ich przedstawianie Radzie,
  2) organizowanie i prowadzenie badań statystycznych oraz ustalanie ich metodologii,
  3) zbieranie, gromadzenie i opracowywanie danych statystycznych oraz ich 
    analizowanie,
  4) przeprowadzanie spisów powszechnych,
  5) przechowywanie danych statystycznych,
  6) opracowywanie standardowych klasyfikacji, nomenklatur i definicji podstawowych
    kategorii, ustalanie wzajemnych relacji między nimi oraz ich 
    interpretacja,
  7) udostępnianie i rozpowszechnianie wynikowych informacji statystycznych, 
    w tym podstawowych wielkości i wskaźników,
  8) opracowywanie i ogłaszanie prognoz demograficznych oraz statystycznych 
    prognoz gospodarczych i społecznych,
  9) przedstawianie Prezydentowi, Sejmowi i Senatowi, organom administracji 
    rządowej, Najwyższej Izbie Kontroli, Narodowemu Bankowi Polskiemu, 
    organom samorządu terytorialnego oraz innym instytucjom rządowym 
    wynikowych informacji statystycznych w zakresie, terminach i w formach 
    określonych w programie badań statystycznych,
 10) prowadzenie krajowych rejestrów urzędowych: podmiotów gospodarki 
    narodowej i podziału terytorialnego kraju,
 11) prowadzenie badań i analiz statystycznych wynikających z przyjętych 
    przez Rzeczpospolitą Polską zobowiązań międzynarodowych,
 12) dokonywanie statystycznych porównań międzynarodowych i ogłaszanie 
    ich wyników,
 13) wykonywanie przyjętych przez Rzeczpospolitą Polską zobowiązań przekazywania
    danych statystycznych organizacjom międzynarodowym,
 14) współpraca z wyspecjalizowanymi w dziedzinie statystyki organizacjami 
    międzynarodowymi, regionalnymi oraz organami i urzędami innych krajów,
 15) prowadzenie prac naukowych i badawczo-rozwojowych w zakresie metodologii
    badań statystycznych i standardów klasyfikacyjnych oraz zastosowań
    metod matematycznych i informatyki w statystyce,
 16) prowadzenie szkolenia, dokształcania i doskonalenia w dziedzinie statystyki,
 17) popularyzacja wiedzy o statystyce.
2. Urzędy statystyczne wykonują zadania wymienione w ust. 1 pkt 1-5, 6-w 
  zakresie interpretacji, 7-12, 14, 16 i 17 w zakresie określonym w trybie ust. 
  4.
3. Urzędy statystyczne tworzy i znosi Prezes Głównego Urzędu Statystycznego, 
  w drodze zarządzenia.
4. Szczegółowy zakres zadań i organizację urzędu statystycznego określa statut 
  nadany przez Prezesa Głównego Urzędu Statystycznego, w drodze zarządzenia.
5. Urzędem statystycznym kieruje dyrektor powoływany i odwoływany przez 
  Prezesa Głównego Urzędu Statystycznego.
                                Art. 26.
Przy Prezesie Głównego Urzędu Statystycznego działa Naukowa Rada Statystyczna,
jako organ opiniodawczo-doradczy w sprawach metodologii badań statystycznych;
skład i tryb prac Naukowej Rady Statystycznej określa Prezes 
Głównego Urzędu Statystycznego, w drodze zarządzenia.
                                Art. 27.
Prezes Głównego Urzędu Statystycznego może tworzyć jednostki obsługi statystyki
publicznej i określa, w drodze zarządzenia, zakres ich zadań i organizację.
                                Art. 28.
1. Główny Urząd Statystyczny powołuje rachmistrzów spisowych, ankieterów 
  statystycznych, rzeczoznawców i społecznych korespondentów statystycznych.
2. Zadaniem rachmistrzów spisowych jest zbieranie danych statystycznych w 
  spisach powszechnych, a ankieterów statystycznych zbieranie danych statystycznych
  w innych badaniach w formie odpowiedzi na pytania zawarte w formularzach,
  kwestionariuszach i ankietach statystycznych.
3. Rachmistrzom spisowym i ankieterom statystycznym w czasie wykonywania 
  czynności określonych w ust. 2, przysługuje ochrona prawna przewidziana 
  dla funkcjonariuszy publicznych.
4. Zadaniem rzeczoznawców i społecznych korespondentów statystycznych jest 
  przygotowywanie opinii i ocen dotyczących określonego przedmiotu badań 
  statystycznych.
5. Prezes Głównego Urzędu Statystycznego określa, w drodze zarządzenia, 
  tryb powoływania rachmistrzów spisowych, ankieterów statystycznych, rzeczoznawców
  i społecznych korespondentów statystycznych oraz ich udział w 
  prowadzonych badaniach statystycznych.
                                Art. 29.
1. Prezes Głównego Urzędu Statystycznego do wykonywania prac określonych 
  w art. 21 ust. 1 i 2, oraz do zorganizowania pracy rachmistrzów spisowych i 
  ankieterów statystycznych, może tworzyć, w drodze zarządzenia, agencje 
  statystyczne.
2. Agencje statystyczne mogą przyjmować odpłatne zlecenia podmiotów gospodarczych
  oraz jednostek organizacyjnych nie mających osobowości prawnej,
  wykonywania obowiązków statystycznych.
3. Utworzenie agencji statystycznej może nastąpić po:
  1) przeprowadzeniu analizy możliwości pozyskiwania środków finansowych 
    przez agencję,
  2) stwierdzeniu, że wykonywanie przez agencję zleceń, o których mowa w 
    ust. 2, nie ograniczy praw dostępu do informacji statystycznej,
  3) zorganizowaniu systemu nadzoru nad działalnością agencji i jakością 
    świadczonych usług.
  
                               Rozdział 4
               Obowiązki statystyczne i dostęp do danych
                                    
                                Art. 30.
Podmioty gospodarcze oraz inne osoby prawne i jednostki organizacyjne nie 
mające osobowości prawnej są obowiązane do:
  1) posiadania numeru identyfikacyjnego krajowego rejestru urzędowego 
    podmiotów gospodarki narodowej, o którym mowa w rozdziale 6, i posługiwanie
    się nim przy przekazywaniu informacji wykorzystywanych dla 
    celów statystycznych,
  2) stosowania w prowadzonej ewidencji i dokumentacji oraz rachunkowości 
    standardów klasyfikacyjnych ustalonych na podstawie art. 40,
  3) przekazania jednorazowo, przekazywania systematycznie lub okresowo, 
    nieodpłatnie informacji i danych statystycznych dotyczących prowadzonej 
    działalności i jej wyników w formach i terminach oraz według zasad metodologicznych
    określonych szczegółowo w przepisach wydanych na podstawie
    art. 31-33.
  
                                Art. 31.
Prezes Głównego Urzędu Statystycznego na podstawie programu badań statystycznych
statystyki publicznej, określa szczegółowo w drodze zarządzenia, 
podmioty zobowiązane, zakres, formy i terminy przekazywania danych statystycznych
oraz zasady metodologiczne badań prowadzonych w trybie art. 20 ust. 
1 i ust. 2 pkt 2 i 3.
                                Art. 32.
Wskazany w programie badań statystycznych statystyki publicznej jako prowadzący
badanie naczelny lub centralny organ administracji państwowej albo 
Prezes Narodowego Banku Polskiego, na podstawie tego programu, określa w 
porozumieniu z Prezesem Głównego Urzędu Statystycznego, w drodze zarządzenia,
podmioty zobowiązane, zakres, formy i terminy przekazywania danych 
statystycznych oraz zasady metodologiczne badań prowadzonych w trybie art. 
20 ust. 2 pkt 1.
                                Art. 33.
Prezes Głównego Urzędu Statystycznego ustala, w drodze zarządzenia, ogólne 
zasady metodologiczne oraz definicje pojęć stosowane w badaniach statystycznych
statystyki publicznej i podaje je do powszechnej wiadomości.
                                Art. 34.
Zarządzenia, o których mowa w art. 31-33, podlegają ogłoszeniu w Dzienniku 
Urzędowym Rzeczypospolitej Polskiej "Monitor Polski".
                                Art. 35.
1. Upoważnia się służby statystyki publicznej do zbierania do celów statystycznych
  i dla przygotowania prognoz demograficznych następujących danych o 
  osobach fizycznych zamieszkujących na terytorium Rzeczypospolitej Polskiej:
  1) imiona i nazwisko,
  2) płeć,
  3) data i miejsce urodzenia,
  4) obywatelstwo,
  5) stan cywilny,
  6) data zawarcia i ustania małżeństwa,
  7) adres zamieszkania,
  8) data zgonu,
  9) identyfikator systemu ewidencji ludności.
2. Określone w ust. 1 dane mogą być zbierane w formie odpowiedzi udzielanej 
  bezpośrednio służbom statystyki publicznej przez osobę, której dotyczą lub 
  dorosłego domownika albo pobierane z danych administracyjnych; zakres i 
  formę zbierania danych osobowych niezbędnych do danego badania określa 
  każdorazowo program badań statystycznych statystyki publicznej, a w przypadku
  spisów powszechnych odrębna ustawa.
3. Inne niż określone w ust. 1 dane dające się zidentyfikować z konkretną 
  osobą fizyczną mogą być zbierane przez służby statystyki publicznej wyłącznie
  wtedy, gdy w programie badań statystycznych wskazano jako źródło danych
  statystycznych dokument zawierający dane osobowe nie dające się w 
  prosty sposób oddzielić przy ich przekazywaniu do celów statystycznych lub 
  gdy identyfikacja jest niezbędna do opracowania wyników badania statystycznego.
4. Gromadzenie w jednym zbiorze lub w bazie danych wszystkich zebranych 
  przez służby statystyki publicznej danych osobowych dotyczących konkretnej 
  osoby fizycznej, pochodzących z różnych badań statystycznych, które w połączeniu
  mogą służyć do charakterystyki lub oceny osoby - jest zabronione.
5. Opracowywanie danych osobowych i wprowadzanie ich do baz danych systemów
  informatycznych służb statystyki publicznej z wyjątkiem, o którym 
  mowa w ust. 6, następuje z pominięciem danych wymienionych w ust. 1 pkt 
  1 i 7.
6. Dane osobowe w zakresie podanym w ust. 1 pkt 1-3, 7 i 9 mogą być gromadzone
  i przechowywane przez służby statystyki publicznej w formie operatu
  do badań statystycznych oraz opracowań, zestawień i analiz statystycznych
  wykonywanych przez te służby.
                               Rozdział 5
        Udostępnianie i przechowywanie informacji statystycznych
                                    
                                Art. 36.
Prowadzący badania statystyczne statystyki publicznej obowiązani są ogłaszać, 
udostępniać i rozpowszechniać wynikowe informacje statystyczne z zachowaniem
przepisów art. 10 i 14.
                                Art. 37.
Wynikowe informacje statystyczne są:
  1) ogłaszane w wydawnictwach Głównego Urzędu Statystycznego i urzędów 
    statystycznych, w tym w rocznikach statystycznych oraz - po uzgodnieniu 
    z Głównym Urzędem Statystycznym - w wydawnictwach innych organów 
    prowadzących badania statystyczne statystyki publicznej,
  2) publikowane w Dzienniku Urzędowym Rzeczypospolitej Polskiej "Monitor
    Polski", jeżeli przepis szczególny tak stanowi,
  3) podawane do wiadomości w środkach masowego przekazu,
  4) dostępne w innych niż wymienione w pkt 1-3 formach.
  
                                Art. 38.
1. Nie mogą być publikowane ani udostępnianie dane jednostkowe uzyskane w 
  badaniach statystycznych statystyki publicznej.
2. Nie mogą być  publikowane ani udostępniane uzyskane w badaniach statystycznych
  statystyki publicznej informacje statystyczne możliwe do powiązania
  i zidentyfikowania ich z konkretną osobą oraz dane indywidualne, charakteryzujące
  wyniki ekonomiczne działalności podmiotów gospodarczych, w 
  szczególności jeżeli na daną agregację składa się mniej niż trzy podmioty 
  lub udział jednego podmiotu w określonym zestawieniu jest większy niż trzy 
  czwarte całości.
3. Prezes Głównego Urzędu Statystycznego określi, w drodze zarządzenia, tryb 
  publikowania i udostępniania wyników badań statystycznych ze szczególnym 
  uwzględnieniem przepisów ust. 1 i 2.
                                Art. 39.
Prezes Głównego Urzędu Statystycznego zapewnia przechowywanie zgromadzonych
danych statystycznych gwarantujące przestrzeganie tajemnicy statystycznej.
                                    
                               Rozdział 6
          Standardy klasyfikacyjne i krajowe rejestry urzędowe
                                    
                                Art. 40.
1. Prezes Głównego Urzędu Statystycznego, w porozumieniu z właściwymi naczelnymi
  organami administracji państwowej, opracowuje podstawowe do 
  określenia przebiegu i opisu procesów gospodarczych i społecznych standardowe
  klasyfikacje i nomenklatury, wzajemne relacje między nimi oraz ich 
  interpretacje.
2. Standardowe klasyfikacje i nomenklatury, o których mowa w ust. 1, wprowadza
  Rada Ministrów w drodze rozporządzenia.
3. Wprowadzone w trybie ust. 2, standardowe klasyfikacje i nomenklatury stosuje
  się w statystyce, ewidencji i dokumentacji oraz rachunkowości, a także 
  w urzędowych rejestrach i systemach informacyjnych administracji publicznej.
4. Prezes Głównego Urzędu Statystycznego, w porozumieniu z właściwym naczelnym
  lub centralnym organem administracji państwowej albo Narodowym
  Bankiem Polskim, może wprowadzać, w drodze zarządzenia, niezbędne
  do prowadzonych badań statystyki publicznej inne niż określone w ust. 1 
  klasyfikacje i nomenklatury, ustalając zakres ich stosowania.
5. Naczelne i centralne organy administracji państwowej oraz Narodowy Bank 
  Polski, w porozumieniu z Prezesem Głównego Urzędu Statystycznego, mogą
  wprowadzać, w drodze zarządzeń, inne niż określone w ust. 1 i 2 klasyfikacje
  i nomenklatury dotyczące zjawisk i informacji objętych przedmiotem 
  swojego działania, ustalając zakres ich stosowania.
6. Zarządzenia, o których mowa w ust. 4 i 5, podlegają ogłoszeniu w Dzienniku
  Urzędowym Rzeczypospolitej Polskiej "Monitor Polski:.
                                Art. 41.
1. Główny Urząd Statystyczny prowadzi krajowe rejestry urzędowe:
  1) podmiotów gospodarki narodowej,
  2) podziału terytorialnego kraju.
2. Zadania określone w ust. 1 są wykonywane przez Główny Urząd Statystyczny
  w ramach odrębnego od statystyki publicznej systemu informacyjnego 
  administracji publicznej.
3. Zbierane i gromadzone w krajowych rejestrach urzędowych informacje nie 
  są danymi statystycznymi w  rozumieniu ustawy i z wyjątkiem informacji, o 
  których mowa w art. 42 ust. 1 pkt 7, nie podlegają rygorom poufności i tajemnicy
  statystycznej.
  
                                Art. 42.
1. W rejestrze podmiotów gospodarki narodowej, zwanym dalej "rejestrem 
  podmiotów", są ujmowane następujące informacje o osobach prawnych, jednostkach
  organizacyjnych nie mających osobowości prawnej oraz osobach 
  fizycznych prowadzących działalność gospodarczą w zakresie tej działalności 
  i jednostkach wyodrębnionych tych podmiotów:
  1) nazwa i adres siedziby, a w przypadku osób fizycznych prowadzących 
    działalność gospodarczą dodatkowo - nazwisko i imiona oraz miejsce 
    zamieszkania i identyfikator systemu ewidencji ludności,
  2) wykaz jednostek wyodrębnionych pod względem organizacyjnym, lokalnym
    i finansowym,
  3) forma prawna i forma własności,
  4) wykonywana działalność, w tym rodzaj przeważającej działalności,
  5) data powstania, rozpoczęcia, zawieszenia, zakończenia działalności,
  6) nazwa organu rejestrowego lub ewidencyjnego, nazwa rejestru (ewidencji)
    i nadany przez ten organ numer,
  7) liczba pracujących oraz w przypadku gospodarstw rolnych powierzchnia 
    ogólna i użytków rolnych.
2. Osoby prawne, jednostki organizacyjne nie mające osobowości prawnej oraz 
  osoby fizyczne prowadzące działalność gospodarczą w  zakresie tej działalności
  mają obowiązek wypełniania i składania wniosku o wpis do rejestru 
  podmiotów oraz informowania o zachodzących zmianach w zakresie danych 
  określonych w ust. 1 pkt 1-6.
3. Prezes Głównego Urzędu Statystycznego ustali w drodze zarządzenia, wzór 
  wniosku, o którym mowa w ust. 2. Zarządzenie podlega ogłoszeniu w 
  Dzienniku Urzędowym Rzeczypospolitej Polskiej "Monitor Polski".
4. Podmioty określone w ust. 2 są zobowiązane do składania wniosku w organie
  rejestrowym lub organie prowadzącym ewidencje działalności gospodarczej
  łącznie z innymi dokumentami składanymi w tych organach, niezbędnymi
  dla powstania podmiotu lub podjęcia jego działalności; w przypadku 
  gdy dla utworzenia podmiotu nie jest wymagany wpis do rejestru lub ewidencji
  podmiot składa wniosek bezpośrednio w urzędzie statystycznym właściwym
  dla siedziby podmiotu w ciągu 7 dni od daty powstania.
5. Organy rejestrowe i organy prowadzące ewidencje działalności gospodarczej 
  przekazują urzędom statystycznym, właściwym dla siedziby podmiotu, wnioski,
  o których mowa w ust. 4, po ich sprawdzeniu wraz z kopią wypisu z rejestru
  lub kopią decyzji albo zaświadczenia, potwierdzających powstanie 
  podmiotu.
6. Wpis do rejestru podmiotów indywidualnych gospodarstw rolnych następuje 
  na podstawie wykazów tych gospodarstw przekazywanych urzędom statystycznym
  właściwym dla miejsca położenia gospodarstwa przez urzędy gmin na 
  podstawie odrębnej ustawy.
7. Wpis do rejestru podmiotów następuje po zakodowaniu cech podmiotu 
  wymienionych w ust. 1 według obowiązujących standardów klasyfikacyjnych, 
  z jednoczesnym nadaniem niepowtarzalnego numeru identyfikacyjnego.
8. Informacje objęte rejestrem podmiotów są aktualizowane na podstawie danych
  uzyskanych od podmiotu, danych uzyskanych w badaniach statystycznych
  oraz danych uzyskiwanych od organów rejestrowych i ewidencyjnych; 
  postanowienia ust. 4, 5 i 7 stosuje się odpowiednio.
9. Prezes Głównego Urzędu Statystycznego może wprowadzić, w drodze zarządzenia,
  obowiązek przekazania przez podmioty wpisane do rejestru 
  podmiotów ankiet aktualizujących informacje objęte wpisem do rejestru; 
  zarządzenie podlega ogłoszeniu w Dzienniku Urzędowym Rzeczypospolitej 
  Polskiej "Monitor Polski".
                                Art. 43.
1. Urzędy statystyczne wydają wpisanym do rejestru podmiotów osobom prawnym,
  jednostkom organizacyjnym nie mającym osobowości prawnej oraz 
  osobom fizycznym prowadzącym działalność gospodarczą zaświadczenia o 
  nadanym im i ich jednostkom wyodrębnionym numerze identyfikacyjnym 
  wraz zakodowanymi cechami i opisem tych cech.
2. Wydanie zaświadczenia o wpisie do rejestru podmiotów i nadanym numerze 
  identyfikacyjnym indywidualnemu gospodarstwu rolnemu następuje na 
  wniosek prowadzącego gospodarstwo.
3. Podmioty podlegające wpisowi do rejestru podmiotów w kontaktach urzędowych
  i związanych z obrotem gospodarczym, są obowiązane do posługiwania
  się zaświadczeniem, o którym mowa w ust. 1, i podawania numeru 
  identyfikacyjnego w pieczęciach firmowych i drukach urzędowych.
4. Prezes Głównego Urzędu Statystycznego ustala, w drodze zarządzenia, wzór 
  zaświadczenia, o którym mowa w ust. 1 i 2; zarządzenie podlega ogłoszeniu 
  w Dzienniku Urzędowym Rzeczypospolitej Polskiej "Monitor Polski".
                                Art. 44.
1. Organy prowadzące urzędowe rejestry i systemy informacyjne administracji 
  publicznej zawierające dane o poszczególnych podmiotach są obowiązane 
  odpowiednio:
  1) sądy i inne organy rejestrowe oraz organy prowadzące ewidencje działalności
    gospodarczej - do przyjmowania wniosków o wpis do rejestru 
    podmiotów, ich sprawdzania i przekazywania w ciągu 7 dni od daty 
    uprawomocnienia się postanowienia o wpisie do rejestru lub decyzji potwierdzającej
    powstanie podmiotu urzędom statystycznym właściwym dla 
    siedziby podmiotu,
  2) sądy i inne organy rejestrowe oraz organy prowadzące systemy informacyjne
    administracji publicznej, w tym wydanych zezwoleń i koncesji, organy
    ubezpieczenia społecznego, podatkowe i celne - do wpisywania w 
    prowadzonych rejestrach i systemach informacyjnych numeru identyfikacyjnego
    podmiotu nadanego w rejestrze podmiotów, posługiwania się 
    nim przy przekazywaniu informacji oraz stosowania jednolitych oznaczeń 
    kodowych opisu podstawowych cech podmiotu, kodowanych według standardów
    klasyfikacyjnych.
2. Urzędy statystyczne udostępniają nieodpłatnie:
  1) organom prowadzącym inne urzędowe rejestry i systemy informacyjne 
    administracji publicznej, o których mowa w ust. 1, okresowo wykazy 
    podmiotów wpisanych do rejestru podmiotów wraz z nadanym im numerem
    identyfikacyjnym i zakodowanym opisem informacji objętych rejestrem,
  2) organom administracji rządowej i samorządu terytorialnego, innym instytucjom
    rządowym, Najwyższej Izbie Kontroli i Narodowemu Bankowi 
    Polskiemu na ich pisemny wniosek, wyciągi z rejestru podmiotów
  - w uzgodnionym zakresie niezbędnym do wykonywania statutowych zadań 
  tych organów.
3. Udostępniane w trybie ust. 2 informacje nie mogą obejmować danych, o 
  których mowa w art. 42 ust. 1 pkt 7.
                                Art. 45.
1. W zakresie informacji, o których mowa w art. 42 ust. 1 pkt 1-6, rejestr 
  podmiotów jest jawny i dostępny dla osób trzecich w formach określonych 
  w ust. 2 i 3.
2. Główny Urząd Statystyczny wydaje okresowo katalogi wybranych grup podmiotów
  wpisanych do rejestru podmiotów.
3. Główny Urząd Statystyczny oraz urzędy statystyczne udostępniają na indywidualne
  odpłatne zamówienia, wyciągi z rejestru podmiotów.
4. Katalogi i wyciągi, o których mowa w ust.2 i 3, mogą być wydawane drukiem
  lub w innej formie z wykorzystaniem dostępnych środków techniki.
                                Art. 46.
Rada Ministrów określi, w drodze rozporządzenia, szczegółowe zasady prowadzenia
rejestru podmiotów i współdziałania służb statystyki publicznej z organami
prowadzącymi urzędowe rejestry i systemy informacyjne administracji 
państwowej.
                                Art. 47.
1. Główny Urząd Statystyczny prowadzi krajowy rejestr urzędowy podziału terytorialnego
  kraju, zwany dalej "rejestrem terytorialnym".
2. Rejestr terytorialny obejmuje systemy:
  1) identyfikatorów i nazw jednostek podziału administracyjnego,
  2) identyfikatorów i nazw miejscowości,
  3) rejonów statystycznych i obwodów spisowych,
  4) identyfikacji adresowej ulic, nieruchomości, budynków i mieszkań.
3. Urzędowe rejestry i systemy informacyjne administracji publicznej są obowiązane
  do stosowania oznaczeń kodowych przyjętych w rejestrze terytorialnym.
                               Art. 48.
1. Rejestr terytorialny jest jawny.
2. Art. 44 ust. 2 stosuje się odpowiednio.
                                Art. 49.
Rada Ministrów określi, w drodze rozporządzenia, szczegółowe zasady prowadzenia,
stosowania i udostępniania rejestru terytorialnego oraz związane z tym 
obowiązki organów administracji rządowej i samorządu terytorialnego.
                               Rozdział 7
                   Finansowanie statystyki publicznej
                                    
                                Art. 50.
1. Badania statystyczne statystyki publicznej są finansowane ze środków budżetu
  państwa do wysokości określanej corocznie w ustawie budżetowej z wyjątkami,
  o których mowa w ust. 4 i 5 i art. 51.
2. Uchwalenie przez Radę Ministrów programu badań statystycznych statystyki 
  publicznej poprzedza, a najpóźniej następuje równolegle z uchwaleniem 
  projektu ustawy budżetowej.
3. Środki budżetowe państwa na finansowanie badań statystycznych statystyki 
  publicznej są ujmowane w części dotyczącej Głównego Urzędu Statystycznego,
  a w przypadku gdy, stosownie do ustaleń programu badań statystycznych,
  prowadzącym określone badanie jest inny organ administracji państwowej
  odpowiednio w części go dotyczącej.
4. Badania statystyczne statystyki publicznej prowadzone przez Narodowy 
  Bank Polski są finansowane ze środków Narodowego Banku Polskiego.
5. Koszty badań statystycznych statystyki publicznej prowadzonych przez służby 
  statystyki publicznej wspólnie z Narodowym Bankiem Polskim lub z innymi 
  organami i instytucjami określonymi w art. 20 ust. 2 pkt 2 i 3, są finansowane
  ze środków budżetu państwa ujmowanych w części dotyczącej Głównego 
  Urzędu Statystycznego oraz ze wskazanych przez prowadzącego badanie 
  wspólne źródeł finansowania.
6. W wyjątkowych wypadkach określone badanie statystyczne ujęte w programie
  badań statystycznych statystyki publicznej może być finansowane ze 
  źródeł pozabudżetowych, zadeklarowanych przez prowadzącego badanie. 
7. Dochody uzyskiwane przez Główny Urząd Statystyczny i urzędy statystyczne 
  związane z rozpowszechnianiem i udostępnianiem wynikowych informacji 
  statystycznych w formach określonych każdorazowo w programie badań statystycznych
  statystyki publicznej, są dochodami budżetu państwa.
                                Art. 51.
1. Koszty badań statystycznych, o których mowa w art. 21 ust. 2 pkt 1 ustawy, 
  wykonywanych przez służby statystyki publicznej na zamówienie, są pokrywane
  w całości ze środków zamawiającego.
2. Koszty dodatkowych opracowań i analiz, o których mowa w art. 21 ust. 1 i 
  ust. 2 pkt 2 ustawy, są pokrywane w całości ze środków zamawiającego.
3. W przypadku gdy zamawiającym  badania, opracowania i analizy określone 
  w art.21 ustawy jest organ administracji państwowej, Najwyższa Izba Kontroli
  i Narodowy Bank Polski odpłatność ustala się do wysokości poniesionych 
  kosztów.
4. Przepis ust. 3 stosuje się odpowiednio w przypadku, gdy zamawiającym jest 
  szkoła wyższa lub inna placówka naukowo-badawcza, a dane statystyczne 
  będą wykorzystywane dla celów dydaktycznych, naukowych i badawczych, 
  finansowanych ze środków państwowych.
                                Art. 52.
1. Działalność służb statystyki publicznej jest finansowana na zasadach określonych
  w Prawie budżetowym.
2. Działalność służb statystyki publicznej obejmująca prace określone w art. 
  21, jest finansowana w formach pozabudżetowych przewidzianych Prawem 
  budżetowym.
3. Przepis ust. 2 może być stosowany do części działalności podstawowej służb 
  statystyki publicznej w zakresie określonym każdorazowo w ustawie budżetowej.
                                Art. 53.
1. Przekazywanie danych statystycznych w formie i trybie określonym w programie
  badań statystycznych statystyki publicznej, a w przypadku spisów 
  powszechnych w odrębnej ustawie, odbywa się odpowiednio na koszt podmiotu
  obserwacji statystycznej lub gestora systemu informacyjnego administracji
  publicznej albo prowadzącego rejestr urzędowy.
2. W programie badań statystycznych statystyki publicznej może być, w szczególnych
  przypadkach, przewidziana odpłatność za wykonywanie stałych, dodatkowych
  czynności przygotowywania i przekazywania określonych danych 
  statystycznych.
                               Rozdział 8
                             Przepisy karne
                                    
                                Art. 54.
Kto narusza tajemnicę statystyczną, 
     podlega karze pozbawienia wolności do lat 3.
                                Art. 55.
Kto w celu osiągnięcia korzyści majątkowej lub osobistej wykorzystuje dane 
statystyczne, z którymi zapoznał się w związku z wykonywaniem pracy lub 
czynności na zlecenie prowadzącego badanie statystyczne statystyki publicznej, 
     podlega karze pozbawienia wolności do lat 5.
                                Art. 56.
1. Kto wbrew obowiązkowi przekazuje dane statystyczne niezgodne ze stanem 
  faktycznym 
       podlega karze pozbawienia wolności do lat 2, ograniczenia wolności 
       albo grzywny.
2. W wypadku mniejszej wagi sprawca 
       podlega karze grzywny.
  
                                Art. 57.
Kto wbrew obowiązkowi odmawia wykonania obowiązku statystycznego albo 
udzielenia informacji w spisie powszechnym lub innym badaniu statystycznym 
     podlega karze grzywny.
                                Art. 58.
Kto wbrew obowiązkowi przekazuje dane statystyczne po upływie oznaczonego 
terminu 
     podlega karze grzywny.
                                    
                                Art. 59.
Orzekanie w sprawach o czyn wymieniony w art. 58, następuje na podstawie 
przepisów o postępowaniu w sprawach o wykroczenia.
                               Rozdział 9
                     Przepisy przejściowe i końcowe
                                    
                                Art. 60.
1. Obowiązujące w dniu wejścia w życie ustawy, wydane na podstawie art. 16 
  ust. 2 ustawy z dnia 26 lutego 1982 r. o statystyce państwowej (Dz.U. z 
  1989 r. Nr 40, poz. 221), zarządzenia Prezesa Głównego Urzędu Statystycznego
  nakładające obowiązki sprawozdawcze, zachowują moc do dnia 30 
  czerwca 1996 r., o ile nie są sprzeczne z przepisami niniejszej ustawy.
2. Zarządzenia wydane na podstawie art. 17 ust. 2 ustawy, o której mowa w 
  ust. 1, ustalające obowiązki sprawozdawcze, zachowują moc do czasu wydania
  zarządzeń w wykonaniu programu badań statystycznych statystyki publicznej
  na rok 1996, ustalonego w trybie podanym w rozdziale 2 niniejszej 
  ustawy, a w szczególnych przypadkach do czasu zastąpienia zbierania danych
  liczbowych, na podstawie ustawy, o której mowa w ust. 1, innymi 
  przepisami.
                                Art. 61.
Wprowadzone w trybie określonym ustawą powołaną w art. 60:
  1) Europejska Klasyfikacja Działalności (EKD),
  2) Polska Scalona Nomenklatura Towarowa Handlu Zagranicznego (PCN),
  3) Systematyczny Wykaz Wyrobów (SWW),
  4) Klasyfikacja Wyrobów i Usług (KWiU),
  5) Klasyfikacja Rodzajowa Środków Trwałych (KRŚT),
  6) Klasyfikacja Obiektów Budowlanych (KOB),
  7) Klasyfikacja Zawodów (KZ),
  8) Systematyka Form Prawno-Organizacyjnych (SFPO)
  - stają się standardami klasyfikacyjnymi w rozumieniu art. 40 ust. 1 ustawy.
                                Art. 62.
1. Główny Urząd Statystyczny zakończy prace i zorganizuje prowadzenie rejestru
  podmiotów gospodarki narodowej według zasad określonych w art. 
  41-46, nie później niż do dnia 31 grudnia 1997 r.
2. Do dnia 31 grudnia 1997 r. funkcje rejestru podmiotów spełnia prowadzony 
  w oparciu o art. 12 ust. 2 i 3 ustawy powołanej w art.60, system kodowania 
  podmiotów statystycznymi numerami identyfikacyjnymi REGON, zwany dalej
  "rejestrem REGON".
3. Osoby prawne, jednostki organizacyjne nie mające osobowości prawnej oraz 
  osoby fizyczne prowadzące działalność gospodarczą nie posiadające w dniu 
  wejścia w życie ustawy numeru identyfikacyjnego REGON, są obowiązane 
  do złożenia w urzędach statystycznych właściwych dla ich siedziby,nie później
  niż w ciągu 2 miesięcy od dnia wejścia w życie ustawy, wniosku o nadanie
  tego numeru im i ich jednostkom wyodrębnionym. Urzędy statystyczne 
  wprowadzą zgłaszające się podmioty do rejestru REGON i wydadzą, w ciągu
  miesiąca od dnia złożenia wniosku, zaświadczenie o nadanym numerze 
  identyfikacyjnym.
4. Osoby prawne, jednostki organizacyjne nie mające osobowości prawnej i 
  osoby fizyczne prowadzące działalność gospodarczą mają obowiązek zgłaszania
  do rejestru REGON bezpośrednio w urzędzie statystycznym województwa,
  na terenie którego mają siedzibę odpowiednio: wniosku o nadanie 
  numeru identyfikacyjnego - w ciągu 14 dni od dnia powstania podmiotu, 
  wniosku o zmianę cech objętych rejestrem - w ciągu 14 dni od zaistnienia 
  zmiany oraz wniosku o skreślenie z rejestru z dniem zaprzestania działalności.
5. Główny Urząd Statystyczny wprowadzi, z urzędu, do rejestru REGON indywidualne
  gospodarstwa rolne sukcesywnie, nie później niż do dnia 31 
  grudnia 1997 r.
6. Przepisy regulujące funkcjonowanie rejestru REGON wydane na podstawie 
  ustawy o statystyce państwowej ze zmianami określonymi w ust. 2, 4, 5 i 7, 
  zachowują moc do czasu zakończenia prac nad utworzeniem rejestru podmiotów.
7. Przepisy art. 43 ust. 3, art. 44 ust. 2 oraz art. 45 stosuje się odpowiednio do 
  rejestru REGON.
                                Art. 63.
Sądy rejestrowe i inne organy prowadzące urzędowe rejestry i systemy informacyjne
administracji publicznej, a w szczególności rejestry: sądowe, ubezpieczenia
społecznego, podatkowe, celne oraz ewidencje: działalności gospodarczej,
wydanych zezwoleń i koncesji - wprowadzą sukcesywnie, nie później niż 
do dnia 30 września 1997 r., do prowadzonych rejestrów i ewidencji numer 
identyfikacyjny REGON.
                                Art. 64.
Prezes Głównego Urzędu Statystycznego ustali, w uzgodnieniu z Ministrem 
Sprawiedliwości, Ministrem Finansów, Ministrem Pracy i Polityki Socjalnej, 
Ministrem Współpracy Gospodarczej z Zagranicą i Ministrem-Szefem Urzędu 
Rady Ministrów, tryb przekazania na potrzeby, o których mowa w art. 63, pełnych
wykazów podmiotów zarejestrowanych w rejestrze REGON.
                                Art. 65.
Główny Urząd Statystyczny zaktualizuje prowadzony rejestr terytorialny w zakresie
informacji, o których mowa w art.47 ust.2 pkt 1-3 - w terminie do dnia 
31 grudnia 1997 r. oraz uzupełni go o identyfikację adresową ulic, nieruchomości,
budynków i mieszkań - w ramach prac przygotowawczych do najbliższego
Narodowego Spisu Powszechnego, nie później niż do dnia 30 czerwca 
1998 r.
                                Art. 66.
1. Działające w dniu wejścia w życie ustawy wojewódzkie urzędy statystyczne 
  stają się urzędami statystycznymi w rozumieniu ustawy i pozostają w dotychczasowych
  siedzibach.
2. Pracownicy wojewódzkich urzędów statystycznych stają się odpowiednio 
  pracownikami urzędów statystycznych w rozumieniu ustawy.
3. Prezes Głównego Urzędu Statystycznego, w terminie do dnia 31 grudnia 
  1996 r., ustali, w drodze zarządzenia, szczegółowe zakresy zadań oraz statuty
  poszczególnych urzędów statystycznych.
                                Art. 67.
Traci moc ustawa z dnia 26 lutego 1982 r. o statystyce państwowej (Dz.U. z 
1989 r. Nr 40, poz. 221).
                                Art. 68.
Ustawa wchodzi w życie po upływie 3 miesięcy od dnia ogłoszenia.
                           
