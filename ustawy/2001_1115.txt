



Dz.U. z 2001 r. Nr 102, poz. 1115
                                        
                                        
                                        
                                        
                                     USTAWA
                            z dnia  20 lipca  2001 r.
                                        
                      o zmianie ustawy o kulturze fizycznej
                  oraz ustawy - Prawo działalności gospodarczej
                                        
                                     Art. 1.
W ustawie z dnia 18 stycznia 1996 r. o kulturze fizycznej (Dz.U. Nr 25, poz. 113
i Nr 137 poz. 639, z 1997 r. Nr 106, poz. 680, Nr 121, poz. 769 i 770 i Nr 160,
poz. 1078, z 1998 r. Nr 106, poz. 668, z 1999 r. Nr 96, poz. 1106 i Nr 101, poz.
1178, z 2000 r. Nr 9, poz. 117, Nr 72, poz. 839 i Nr 120, poz. 1268 oraz z 2001
r. Nr 5, poz. 43) wprowadza się następujące zmiany:
1) w art. 10:
   a) po ust. 1 dodaje się ust. 1a w brzmieniu:
     "1a. Członkiem polskiego związku sportowego mogą być kluby sportowe, o
       których mowa w art. 6 ust. 2 i art. 7 ust. 1, oraz związki sportowe
       działające w dziedzinie lub dyscyplinie sportu, w której funkcjonuje
       dany polski związek sportowy.",
   b) skreśla się ust. 3;
2) w art. 22:
   a) w ust. 3 w zdaniu pierwszym skreśla się wyraz "wyłącznie",
   b) po ust. 4 dodaje się ust. 4a w brzmieniu:
      "4a. Stypendia sportowe dla zawodników osiągających wysokie wyniki
         sportowe we współzawodnictwie międzynarodowym lub krajowym mogą być
         finansowane ze środków budżetu jednostki samorządu terytorialnego.",
   c) ust. 6 otrzymuje brzmienie:
     "6. Minister właściwy do spraw kultury fizycznej i sportu, w drodze
       rozporządzenia, a organ jednostki samorządu terytorialnego, w drodze
       uchwały, określą szczegółowe zasady i tryb przyznawania, wstrzymywania i
       cofania oraz wysokość stypendiów sportowych, o których mowa w ust. 4 i
       4a, uwzględniając obowiązki zawodnika pobierającego stypendium, skutki
       ich niewykonywania oraz podstawę i sposób ustalania wysokości
       stypendium.";
3) art. 28 otrzymuje brzmienie:
      "Art. 28. 1. Zawodnikom, którzy osiągnęli wysokie wyniki sportowe we
             współzawodnictwie międzynarodowym lub krajowym, mogą być
             przyznawane wyróżnienia i nagrody ze środków budżetu państwa i
             budżetu jednostki samorządu terytorialnego.
         2. Minister właściwy do spraw kultury fizycznej i sportu, w drodze
           rozporządzenia, a organ jednostki samorządu terytorialnego, w drodze
           uchwały, określą rodzaje wyróżnień i wysokości nagród, o których
           mowa w ust. 1, oraz szczegółowe zasady i tryb ich przyznawania,
           uwzględniając osiągnięcia sportowe, za które zawodnicy otrzymują
           wyróżnienia i nagrody.";
4) art. 29 otrzymuje brzmienie:
      "Art. 29.1. Działalność w zakresie sportu profesjonalnego prowadzą
             sportowe spółki akcyjne i polskie związki sportowe.
         2. Profesjonalne współzawodnictwo sportowe organizuje właściwy polski
           związek sportowy za zgodą Prezesa Urzędu Kultury Fizycznej i Sportu.
         3. Uprawnienie, o którym mowa w ust. 2, polski związek sportowy może
           przekazać, za zgodą Prezesa Urzędu Kultury Fizycznej i Sportu,
           innemu podmiotowi.
         4. Polski związek sportowy zamierzający organizować profesjonalne
           współzawodnictwo sportowe składa do Prezesa Urzędu Kultury Fizycznej
           i Sportu pisemny wniosek o udzielenie zgody wraz z programem
           działalności i projektem budżetu przeznaczonego na finansowanie
           współzawodnictwa objętego zgodą, który powinien obejmować okres
           pierwszego roku organizowania profesjonalnego współzawodnictwa
           sportowego.
         5. Wniosek o udzielenie zgody, o której mowa w ust. 2, powinien
           zawierać:
           1) nazwę i adres siedziby polskiego związku sportowego,
           2) określenie dziedziny lub dyscypliny sportu, w jakiej ma być
             organizowane profesjonalne współzawodnictwo sportowe,
           3) proponowaną datę rozpoczęcia profesjonalnego współzawodnictwa
             sportowego,
           4) datę sporządzenia wniosku i podpisy osób uprawnionych do
             składania oświadczeń woli w imieniu polskiego związku sportowego,
           5) regulamin profesjonalnego współzawodnictwa sportowego w danej
             dziedzinie lub dyscyplinie sportu,
           6) przyjęte przez polski związek sportowy warunki przyznawania
             licencji dla zawodników profesjonalnych.
         6. Prezes Urzędu Kultury Fizycznej i Sportu odmawia udzielenia zgody,
           jeżeli wniosek dotyczy innej dziedziny lub dyscypliny sportu niż ta,
           która jest objęta działaniem polskiego związku sportowego, lub
           jeżeli polski związek sportowy nie przedłoży dokumentów, o których
           mowa w ust. 4.
         7. Prezes Urzędu Kultury Fizycznej i Sportu, cofa zgodę, jeżeli objęte
           zgodą współzawodnictwo organizowane jest w sposób sprzeczny z
           przepisami ustawy lub warunkami określonymi w decyzji udzielającej
           zgody.
         8. Zgody udziela się na okres 5 lat.";
5) w art. 36a wyrazy "przystępująca do ligi zawodowej" zastępuje się wyrazami
  "wstępująca do rozgrywek";
6) w art. 39 po ust. 2 dodaje się ust. 3 w brzmieniu:
   "3. Statuty właściwych polskich związków sportowych mogą określać formę
     zapisu na stały sąd polubowny oraz tryb postępowania odwoławczego od
     orzeczeń stałych sądów polubownych, a także środki dyscyplinujące
     zapewniające ich wykonanie w trybie wewnątrzorganizacyjnym.";
7) art. 41 otrzymuje brzmienie:
      "Art. 41. 1. Do Trybunału mogą być zaskarżone decyzje dyscyplinarne lub
             regulaminowe właściwych organów polskich związków sportowych,
             których przedmiotem jest:
           1) wykluczenie lub skreślenie ze związku, klubu lub innej
             organizacji sportowej zawodnika, sędziego, trenera lub działacza
             sportowego,
           2) dyskwalifikacja dożywotnia lub czasowa osób, o których mowa w pkt
             1,
           3) pozbawienie zawodnika lub zespołu sportowego tytułu mistrza kraju
             albo zdobywcy Pucharu Polski,
           4) przeniesienie zespołu sportowego do niższej klasy rozgrywek,
           5) zakaz reprezentowania sportu polskiego w zawodach
             międzynarodowych lub międzynarodowych rozgrywkach pucharowych.
         2. Prawo zaskarżenia decyzji w sprawach, o których mowa w ust. 1,
           przysługuje osobie uprawnionej, jeżeli decyzja ta zostanie wydana w
           trybie wewnątrzorganizacyjnym, w którym:
           1) nastąpiło naruszenie przepisów prawa, statutów lub regulaminów
             sportowych,
           2) strona została pozbawiona prawa do obrony.";
8) w art. 44:
   a) ust. 1 i 2 otrzymują brzmienie:
     "1. Zorganizowane zajęcia w zakresie wychowania fizycznego, sportu i
       rekreacji ruchowej mogą prowadzić osoby posiadające kwalifikacje
       zawodowe nauczyciela wychowania fizycznego lub uprawnienia w tym
       zakresie określone odrębnymi przepisami.
     2. Kształcenie osób, o których mowa w ust. 1, przez jednostki inne niż
       szkoły wyższe wymaga uzyskania zgody Prezesa Urzędu Kultury Fizycznej i
       Sportu.",
   b) po ust. 2 dodaje się ust. 2a w brzmieniu:
     "2a. Zajęcia, o których mowa w ust. 1, mogą prowadzić także osoby
       posiadające kwalifikacje zawodowe trenera lub instruktora, przy czym
       kształcenie tych osób przez uczelnie inne niż uczelnie wychowania
       fizycznego wymaga uzyskania zgody Prezesa Urzędu Kultury Fizycznej i
       Sportu.";
9) w art. 47 ust. 1 otrzymuje brzmienie:
     "1. Dopingiem jest stosowanie przez zawodników zakazanych środków
       farmakologicznych lub metod uznanych za dopingowe.".
                                        
                                     Art. 2.
W ustawie z dnia 19 listopada 1999 r. - Prawo działalności gospodarczej (Dz.U.
Nr 101, poz. 1178, z 2000 r. Nr 86, poz. 958 i Nr 114, poz. 1193 oraz z 2001 r.
Nr 49, poz. 509 i Nr 67, poz. 679) w art. 96 w ust. 1 wprowadza się następujące
zmiany:
1) zdanie wstępne otrzymuje brzmienie:
   "Wykonywanie działalności gospodarczej w zakresie:";
2) w pkt 11 na końcu dodaje się wyrazy "z wyjątkiem działalności w zakresie
  profesjonalnego współzawodnictwa sportowego,".
                                        
                                     Art. 3.
Działające w dniu wejścia w życie niniejszej ustawy, w jednej dyscyplinie lub
dziedzinie sportu, polskie związki sportowe osób niepełnosprawnych zachowują
dotychczasowy status nie dłużej niż do dnia 30 kwietnia 2002 r.
                                     Art. 4.
Zakłady kształcenia nauczycieli działające w dniu wejścia w życie niniejszej
ustawy, kształcące osoby, o których mowa w art. 44 ust. 1 ustawy wymienionej w
art. 1, mają obowiązek uzyskania zgody Prezesa Urzędu Kultury Fizycznej i Sportu
do dnia 31 sierpnia 2002 r.
                                     Art. 5.
Szkoły wyższe działające w dniu wejścia w życie niniejszej ustawy, kształcące
trenerów i instruktorów, mają obowiązek uzyskania zgody Prezesa Urzędu Kultury
Fizycznej i Sportu do dnia 31 sierpnia 2002 r.
                                     Art. 6.
Ustawa wchodzi w życie po upływie 14 dni od dnia ogłoszenia.
    
 
 
 
