


Tekst ustawy przyjęty przez Senat bez poprawek
 
Ustawa
z dnia 29 kwietnia 2016 r. 
o
szczególnych zasadach wykonywania niektórych zadań z zakresu informatyzacji
działalności organów administracji podatkowej, Służby Celnej i kontroli
skarbowej
Art. 1. Ustawa
określa warunki realizacji niektórych projektów informatycznych
o publicznym zastosowaniu w rozumieniu art. 3 pkt 6 ustawy z dnia 17
lutego 2005 r. o informatyzacji działalności podmiotów realizujących zadania
publiczne (Dz. U. z 2014 r. poz. 1114 oraz z 2016 r. poz. 352) z zakresu
spraw należących do działu administracji rządowej finanse publiczne, których
celem jest zapewnienie organom administracji podatkowej, Służby Celnej i
kontroli skarbowej systemów teleinformatycznych wspierających wykrywanie
naruszenia przepisów prawa podatkowego, w oparciu o dane uzyskiwane z
systemów teleinformatycznych ministra właściwego do spraw finansów publicznych,
organów administracji podatkowej, Służby Celnej oraz kontroli skarbowej.
Art. 2. 1. Projekty
informatyczne, o których mowa w art. 1, powierza się spółce z ograniczoną
odpowiedzialnością utworzonej w tym celu przez Skarb Państwa, zwanej dalej
„spółką celową”.
2. W ramach realizacji projektów
informatycznych, o których mowa w art. 1, spółka celowa wykonuje na rzecz
Skarbu Państwa reprezentowanego przez ministra właściwego do spraw finansów
publicznych zadania w zakresie:
1)     budowy systemów
teleinformatycznych,
2)     rozbudowy lub unowocześnienia
istniejących systemów teleinformatycznych
– zwane dalej „zadaniami spółki”.
3. Systemy teleinformatyczne, które buduje,
rozbudowuje lub unowocześnia spółka celowa, są wykorzystywane do przetwarzania
informacji niejawnych oraz innych informacji zawierających tajemnice ustawowo
chronione i służą ochronie interesu bezpieczeństwa państwa.
4. W celu budowy, rozbudowy lub
unowocześnienia systemów teleinformatycznych spółka celowa nabywa urządzenia
informatyczne i oprogramowanie na własny rachunek.
Art. 3. 1. Oświadczenie
woli o utworzeniu spółki celowej i objęciu udziałów w tej spółce składa w
imieniu Skarbu Państwa minister właściwy do spraw finansów publicznych, w
formie aktu notarialnego.
2. Kapitał zakładowy spółki celowej wynosi co
najmniej 5 000 000 zł.
3. W przypadku gdy udziały w spółce celowej
są pokrywane wkładami pieniężnymi i niepieniężnymi, wkład pieniężny wynosi
co najmniej 5 000 000 zł.
Art. 4. Uprawnienia
ministra właściwego do spraw Skarbu Państwa określone w ustawie z dnia 8
sierpnia 1996 r. o zasadach wykonywania uprawnień przysługujących Skarbowi
Państwa (Dz. U. z 2016 r. poz. 154) w stosunku do spółki celowej wykonuje
minister właściwy do spraw finansów publicznych.
Art. 5. 1. Skarb
Państwa rozwiązuje spółkę celową po zrealizowaniu celu, dla którego została
utworzona.
2. Skarb Państwa może rozwiązać spółkę celową
w przypadku niewykonywania lub nienależytego wykonywania zadań spółki.
3. Oświadczenie woli o rozwiązaniu spółki
celowej składa w imieniu Skarbu Państwa minister właściwy do spraw finansów
publicznych w formie aktu notarialnego. Oświadczenie woli o rozwiązaniu spółki
celowej zastępuje uchwałę zgromadzenia wspólników o rozwiązaniu spółki.
Art. 6. Spółka
celowa nie może:
1)     prowadzić działalności niezwiązanej
z wykonywaniem zadań spółki;
2)     tworzyć innych podmiotów;
3)     nabywać akcji, udziałów lub
podobnych tytułów uczestnictwa w innych podmiotach.
Art. 7. 1. Zarząd
spółki celowej składa się z nie mniej niż 3 i nie więcej niż 5 osób.
2. Rada nadzorcza spółki celowej składa się z
nie mniej niż 5 i nie więcej niż 7 osób.
3. Minister właściwy do spraw finansów
publicznych powołuje i odwołuje członków organów spółki celowej.
4. Minister właściwy do spraw finansów
publicznych może powołać w skład rady nadzorczej spółki celowej sekretarza
stanu lub podsekretarza stanu w urzędzie obsługującym ministra właściwego do
spraw finansów publicznych.
5. Do członków zarządu spółki celowej nie
stosuje się przepisów ustawy z dnia 3 marca 2000 r. o wynagradzaniu osób
kierujących niektórymi podmiotami prawnymi (Dz. U. z 2015 r. poz.
2099).
6. Do członków zarządu i rady nadzorczej
spółki celowej nie stosuje się przepisów ustawy z dnia 30 sierpnia 1996 r. o
komercjalizacji i prywatyzacji (Dz. U. z 2015 r. poz. 747 i 978).
Art. 8. 1. Członek
organu spółki celowej oraz jej likwidator odpowiada wobec tej spółki za szkodę
wyrządzoną działaniem lub zaniechaniem sprzecznym z prawem, postanowieniami
aktu założycielskiego lub umowy, o której mowa w art. 9 i art. 10, chyba że nie
ponosi winy.
2. Członek organu spółki celowej oraz jej
likwidator przy wykonywaniu swoich obowiązków dokłada staranności wynikającej z
zawodowego charakteru swojej działalności.
3. Jeżeli szkodę, o której mowa w ust. 1,
wyrządziło kilka osób wspólnie, odpowiadają za szkodę solidarnie.
4. Jeżeli spółka celowa nie wytoczy powództwa
o naprawienie wyrządzonej jej szkody, o której mowa w ust. 1, w terminie
roku od dnia ujawnienia czynu wyrządzającego szkodę, minister właściwy do spraw
finansów publicznych może wnieść pozew o naprawienie szkody wyrządzonej spółce
celowej.
Art. 9. 1. Określenie
zadań spółki następuje w umowie zawartej na piśmie między ministrem właściwym
do spraw finansów publicznych a spółką celową, zwanej dalej „umową o
świadczenie usług”.
2. W umowie o świadczenie usług określa się w
szczególności:
1)     szczegółowy przedmiot i zakres
zadań spółki powierzanych spółce celowej;
2)     harmonogram przygotowania lub
wykonania zadań spółki;
3)     termin wykonania zadań spółki;
4)     obowiązki spółki celowej, w
szczególności w zakresie ochrony informacji niejawnych i innych informacji
zawierających tajemnice ustawowo chronione;
5)     tryb kontroli wykonania zadań
spółki.
Art. 10. 1. Spółka
celowa może otrzymać dotacje celowe na finansowanie lub dofinansowanie zadań
spółki, z tym że przepisu art. 133 ustawy z dnia 27 sierpnia 2009 r.
o finansach publicznych (Dz. U. z 2013 r. poz. 885, z późn. zm.[1])) nie stosuje się.
2. W przypadku, o którym mowa w ust. 1,
określenie zadań spółki następuje w umowie, o której mowa w art. 150 ustawy z
dnia 27 sierpnia 2009 r. o finansach publicznych, zwanej dalej „umową o
dotację”.
Art. 11. 1. W
uzasadnionych przypadkach minister właściwy do spraw finansów publicznych może
udzielić radzie nadzorczej spółki celowej wiążących zaleceń w zakresie
realizacji celów określonych w ustawie, akcie założycielskim oraz umowie o
świadczenie usług i umowie o dotację.
2. Rada nadzorcza spółki celowej opracowuje i
udziela zarządowi spółki celowej wytycznych dotyczących działalności spółki
celowej w związku z zaleceniami, o których mowa w ust. 1.
3. Rada nadzorcza spółki celowej uchyla
uchwały zarządu spółki celowej niezgodne z przepisami prawa, postanowieniami
aktu założycielskiego, umowy o świadczenie usług i umowy o dotację oraz
wytycznymi, o których mowa w ust. 2.
Art. 12. 1. Przychodami
spółki celowej są:
1)     przychody z tytułu umowy o
świadczenie usług;
2)     dotacje celowe z budżetu państwa,
w tym dotacje celowe na finansowanie lub dofinansowanie kosztów inwestycji;
3)     dotacje podmiotowe na
dofinansowanie działalności bieżącej spółki celowej.
2. W przypadku, o którym mowa w art. 12 ust.
3 ustawy z dnia 27 sierpnia 2009 r. o finansach publicznych, minister
właściwy do spraw finansów publicznych, w porozumieniu z ministrem właściwym do
spraw Skarbu Państwa, może podjąć decyzję o przekazaniu mienia likwidowanej
jednostki budżetowej w całości lub części spółce celowej.
Art. 13. 1. System
teleinformatyczny zbudowany, rozbudowany lub unowocześniony w wykonaniu
umowy o świadczenie usług lub umowy o dotację spółka celowa przekazuje
nieodpłatnie na rzecz Skarbu Państwa reprezentowanego przez ministra właściwego
do spraw finansów publicznych.
2. Szczegółowy sposób i tryb przekazania
systemu teleinformatycznego, o którym mowa w ust. 1, określa umowa zawarta na
piśmie między spółką celową a Skarbem Państwa reprezentowanym przez ministra
właściwego do spraw finansów publicznych.
Art. 14. Do
spółki celowej nie stosuje się przepisów ustawy z dnia 1 grudnia 1995 r.
o wpłatach z zysku przez jednoosobowe spółki Skarbu Państwa (Dz. U. z 2016
r. poz. 286).
Art. 15. W
sprawach nieuregulowanych w ustawie do spółki celowej stosuje się przepisy
ustawy z dnia 15 września 2000 r. – Kodeks spółek handlowych (Dz. U. z 2013 r.
poz. 1030, z późn. zm.[2])).
Art. 16. 1. W
celu wykonywania zadań spółki spółka celowa może uzyskiwać dane z systemów
teleinformatycznych ministra właściwego do spraw finansów publicznych, organów
administracji podatkowej, Służby Celnej oraz kontroli skarbowej.
2. Spółka celowa może zawierać z
administratorami zbiorów danych, o których mowa w ust. 1, na piśmie, umowy
o udostępnianiu informacji zgromadzonych w zbiorach w drodze teletransmisji bez
konieczności składania każdorazowo pisemnych wniosków o udostępnienie danych.
3. W celu wykonywania zadań spółki spółka
celowa może nieodpłatnie uzyskiwać dane ze zbiorów danych, w tym zbiorów danych
osobowych, prowadzonych przez organy władzy publicznej oraz państwowe jednostki
organizacyjne.
4. W celu wykonywania zadań spółki spółka
celowa może uzyskiwać dane ze zbiorów danych izb rozliczeniowych tworzonych na
podstawie art. 67 ustawy z dnia 29 sierpnia 1997 r. – Prawo bankowe (Dz. U. z
2015 r. poz. 128, z późn. zm.[3])) oraz
instytucji utworzonych na podstawie art. 105 ust. 4 tej ustawy.
5. W celu wykonywania zadań spółki spółka
celowa może przetwarzać dane uzyskane na podstawie ust. 1, 3 i 4.
6. Do ochrony danych uzyskanych przez spółkę
celową na podstawie ust. 1, 3 i 4 stanowiących tajemnice prawnie chronione
stosuje się przepisy regulujące zasady ochrony tych tajemnic.
Art. 17. 1. W
celu wykonywania zadań spółki spółka celowa może przetwarzać dane osobowe bez
wiedzy i zgody osoby, której te dane dotyczą.
2. Spółka celowa przetwarza dane osobowe
przez okres, w którym są one niezbędne do wykonywania zadań spółki. Spółka
celowa dokonuje, nie rzadziej niż co 2 lata, weryfikacji potrzeby dalszego
przetwarzania tych danych, usuwając dane zbędne.
3. Po dokonaniu weryfikacji dane zbędne usuwa
niezwłocznie pełnomocnik do spraw kontroli przetwarzania, zwany dalej
„pełnomocnikiem”. Z czynności tych pełnomocnik sporządza protokół zawierający
w szczególności wykaz zniszczonych dokumentów lub nośników informatycznych
zawierających te dane oraz sposób ich zniszczenia.
Art. 18. 1. Nadzór
nad zgodnością przetwarzania danych osobowych gromadzonych przez spółkę celową
z ustawą i ustawą z dnia 29 sierpnia 1997 r. o ochronie danych osobowych
(Dz. U. z 2015 r. poz. 2135 i 2281 oraz z 2016 r. poz. 195) oraz
przestrzeganiem przepisów o ochronie tajemnic prawnie chronionych sprawuje
pełnomocnik.
2. Pełnomocnik wykonuje również uprawnienia i
obowiązki administratora bezpieczeństwa informacji, o którym mowa w art. 36a
ustawy z dnia 29 sierpnia 1997 r. o ochronie danych osobowych.
3. Pełnomocnika powołuje rada nadzorcza
spółki celowej.
4. W ramach nadzoru pełnomocnik prowadzi
rzetelną, obiektywną i niezależną kontrolę prawidłowości przetwarzania przez
spółkę celową danych osobowych, a w szczególności ich przechowywania,
weryfikacji i usuwania.
5. Pełnomocnik ma prawo w szczególności do:
1)     wglądu do wszelkich dokumentów
związanych z wykonywaną kontrolą;
2)     swobodnego wstępu do
pomieszczeń i obiektów kontrolowanej jednostki organizacyjnej spółki celowej;
3)     żądania pisemnych wyjaśnień.
6. W przypadku stwierdzenia naruszenia
ustawy, ustawy z dnia 29 sierpnia 1997 r. o ochronie danych osobowych lub
przepisów o ochronie tajemnic prawnie chronionych pełnomocnik podejmuje
działania zmierzające do wyjaśnienia okoliczności tego naruszenia,
zawiadamiając o tym niezwłocznie zarząd spółki celowej, radę nadzorczą spółki
celowej i ministra właściwego do spraw finansów publicznych.
7. Pełnomocnik przedstawia corocznie do dnia
31 marca zarządowi spółki celowej, radzie nadzorczej spółki celowej
i ministrowi właściwemu do spraw finansów publicznych sprawozdanie za
poprzedni rok kalendarzowy, w którym omawia stan ochrony danych osobowych w
spółce celowej oraz wszystkie przypadki naruszenia przepisów w tym zakresie.
Art. 19. Ustawa
wchodzi w życie po upływie 7 dni od dnia ogłoszenia.
 
 
                                                                                             
MARSZAŁEK SEJMU
 
 
 
                                                                                               
/ – / Marek Kuchciński
 







[1])   
Zmiany tekstu jednolitego wymienionej ustawy zostały ogłoszone w Dz. U. z 2013
r. poz. 938 i 1646, z 2014 r. poz. 379, 911, 1146, 1626 i 1877, z
2015 r. poz. 238, 532, 1045, 1117, 1130, 1189, 1190, 1269, 1358, 1513, 1830,
1854, 1890 i 2150 oraz z 2016 r. poz. 195.


[2])   
Zmiany tekstu jednolitego wymienionej ustawy zostały ogłoszone w Dz. U. z 2014
r. poz. 265 i 1161 oraz z 2015 r. poz. 4, 978, 1333 i 1830.


[3])   
Zmiany tekstu jednolitego wymienionej ustawy zostały ogłoszone w Dz. U. z 2015
r. poz. 559, 978, 1166, 1223, 1260, 1311, 1348, 1357, 1513, 1634, 1830, 1844,
1854, 1864 i 2281.
