



Dz.U. z 1997 r. Nr 140, poz. 938 
                                    
                                    
                                    
                                    
                                    
                                    
                                USTAWA
                       z dnia 29 sierpnia 1997 r.
                                    
                       o Narodowym Banku Polskim
                                    
                                    
                               Rozdział 1
                            Przepisy ogólne
                                    
                                Art. 1.
Narodowy Bank Polski, zwany dalej "NBP", jest bankiem centralnym Rzeczypospolitej
Polskiej.
                                Art. 2.
 1. NBP posiada osobowość prawną i prawo używania pieczęci z godłem państwowym.
 2. NBP nie podlega wpisowi do rejestru przedsiębiorstw państwowych.
 3. Działalność NBP jest prowadzona na obszarze Rzeczypospolitej Polskiej.
 4. Siedzibą NBP jest Warszawa.
 
                                Art. 3.
 1. Podstawowym celem działalności NBP jest utrzymanie stabilnego poziomu 
   cen, przy jednoczesnym wspieraniu polityki gospodarczej Rządu, o ile nie 
   ogranicza to podstawowego celu NBP.
 2. Do zadań NBP należy także:
   1) organizowanie rozliczeń pieniężnych,
   2) prowadzenie gospodarki rezerwami dewizowymi,
   3) prowadzenie działalności dewizowej w granicach określonych ustawami,
   4) prowadzenie bankowej obsługi budżetu państwa,
   5) regulowanie płynności banków oraz ich refinansowanie,
   6) kształtowanie warunków niezbędnych dla rozwoju systemu bankowego,
   7) opracowywanie sprawozdawczego bilansu płatniczego oraz bilansów należności
     i zobowiązań zagranicznych państwa,
   8) wykonywanie innych zadań określonych ustawami.
   
                                Art. 4.
NBP przysługuje wyłączne prawo emitowania znaków pieniężnych Rzeczypospolitej
Polskiej.
                                Art. 5.
 1. NBP może być członkiem międzynarodowych instytucji finansowych i bankowych.
 2. NBP nie może być udziałowcem bądź akcjonariuszem innych osób prawnych,
   z wyjątkiem prowadzących działalność usługową wyłącznie na rzecz 
   instytucji finansowych i Skarbu Państwa.
                                    
                               Rozdział 2
                            Organizacja NBP
                                    
                                Art. 6.
Organami NBP są:
   1) Prezes NBP,
   2) Rada Polityki Pieniężnej,
   3) Zarząd NBP.
   
                                Art. 7.
 1. NBP wykonuje zadania przez Centralę i inne jednostki organizacyjne.
 2. Zarząd NBP w drodze uchwały:
   1) powołuje, przekształca i likwiduje komórki organizacyjne Centrali NBP 
     i inne jednostki organizacyjne,
   2) określa zakres działalności oraz organizację wewnętrzną Centrali NBP i 
     pozostałych jednostek organizacyjnych NBP.
   
                                Art. 8.
Działalność jednostek organizacyjnych NBP podlega rewizji wewnętrznej, którą 
wykonuje komórka Centrali NBP podporządkowana Prezesowi NBP.
                             A. Prezes NBP
                                    
                                Art. 9.
 1. Prezes NBP jest powoływany przez Sejm na wniosek Prezydenta Rzeczypospolitej
   Polskiej na okres 6 lat. 
 2. Ta sama osoba nie może być Prezesem NBP dłużej niż przez dwie kolejne 
   kadencje.
 3. Prezes NBP obejmuje obowiązki po złożeniu wobec Sejmu przysięgi następującej
   treści:
    "Obejmując obowiązki Prezesa Narodowego Banku Polskiego przysięgam
     uroczyście, że postanowień Konstytucji i innych ustaw będę ściśle 
     przestrzegać oraz że we wszystkich swoich działaniach dążyć będę do 
     rozwoju gospodarczego Ojczyzny i pomyślności obywateli". 
   Przysięga może być złożona z dodaniem słów "Tak mi dopomóż Bóg".
 4. Kadencja Prezesa NBP wygasa:
   1) po upływie okresu sześcioletniego,
   2) w razie śmierci,
   3) w razie złożenia rezygnacji,
   4) w razie odwołania.
 5. Odwołanie Prezesa NBP może nastąpić, gdy:
   1) nie wypełnia on swych obowiązków na skutek długotrwałej choroby,
   2) został skazany prawomocnym wyrokiem sądu za popełnione przestępstwo,
   3) Trybunał Stanu orzekł wobec niego zakaz zajmowania kierowniczych 
     stanowisk lub pełnienia funkcji związanych ze szczególną odpowiedzialnością
     w organach państwowych.
                                    
                                Art. 10.
 1. Prezesa NBP w czasie jego nieobecności zastępuje wiceprezes NBP - pierwszy
   zastępca Prezesa NBP.
 2. Wiceprezesów NBP i członków Zarządu NBP powołuje i odwołuje Prezydent
   Rzeczypospolitej Polskiej na wniosek Prezesa NBP.
 3. Wiceprezesi NBP kierują wyznaczonymi przez Prezesa NBP działami pracy
   NBP.
 
                                Art. 11.
 1. Prezes NBP jest przełożonym wszystkich pracowników NBP. Prawa i obowiązki
   pracowników NBP określa Kodeks pracy i pragmatyka służbowa 
   określona odrębną ustawą.
 2. Prezes NBP przewodniczy Radzie Polityki Pieniężnej, Zarządowi NBP, 
   Komisji Nadzoru Bankowego oraz reprezentuje NBP na zewnątrz.
 3. Prezes NBP reprezentuje interesy Rzeczypospolitej Polskiej w międzynarodowych
   instytucjach bankowych oraz, o ile Rada Ministrów nie postanowi
   inaczej, w międzynarodowych instytucjach finansowych.
 4. Prezes NBP przy wydawaniu zarządzeń podlegających ogłoszeniu oraz decyzji
   administracyjnych ma prawo używania pieczęci z godłem państwowym.
 5. Prezes NBP:
   1) ustala, w porozumieniu z Ministrem Spraw Wewnętrznych i Administracji,
     zasady przechowywania wartości pieniężnych w bankach i przedsiębiorstwach
     produkujących znaki pieniężne oraz transportowania tych 
     wartości przez banki i te przedsiębiorstwa,
   2) realizuje zadania wynikające z przepisów o powszechnym obowiązku 
     obrony Rzeczypospolitej Polskiej.
   
                      B. Rada Polityki Pieniężnej
                                    
                                Art. 12.
 1. Rada Polityki Pieniężnej, zwana dalej "Radą", ustala corocznie założenia 
   polityki pieniężnej i przedkłada je do wiadomości Sejmowi równocześnie z 
   przedłożeniem przez Radę Ministrów projektu ustawy budżetowej. Rada 
   składa Sejmowi sprawozdanie z wykonania założeń polityki pieniężnej w 
   ciągu 5 miesięcy od zakończenia roku budżetowego.
 2. Kierując się założeniami polityki pieniężnej Rada w szczególności:
   1) ustala wysokość stóp procentowych NBP,
   2) ustala zasady i stopy rezerwy obowiązkowej banków,
   3) określa górne granice zobowiązań wynikających z zaciągania przez NBP 
     pożyczek i kredytów w zagranicznych instytucjach bankowych i finansowych,
   4) zatwierdza plan finansowy NBP oraz sprawozdanie z działalności NBP,
   5) przyjmuje roczne sprawozdanie finansowe NBP, 
   6) ustala zasady operacji otwartego rynku.
 3. Rada dokonuje ocen działalności Zarządu NBP w zakresie realizacji założeń
   polityki pieniężnej.
 4. Rada uchwala zasady rachunkowości NBP, przedłożone przez Prezesa 
   NBP.
                                    
                                Art. 13.
 1. W skład Rady wchodzą:
   1) Przewodniczący Rady, którym jest Prezes NBP,
   2) 9 członków powoływanych w równej liczbie przez Prezydenta Rzeczypospolitej
     Polskiej, Sejm i Senat, spośród specjalistów z zakresu finansów.
 2. Członkowie Rady powoływani są na 6 lat.
 3. Powołanie nowych członków Rady powinno nastąpić najpóźniej do dnia 
   wygaśnięcia kadencji poprzednich.
 4. Członek Rady przed objęciem obowiązków w Radzie składa przed organem
   powołującym przysięgę następującej treści:
    "Obejmując obowiązki członka Rady Polityki Pieniężnej przysięgam 
     uroczyście, że będę działać z pełną bezstronnością, posiadaną wiedzą i 
     doświadczeniem w zakresie polityki pieniężnej, zgodnie z celami działalności
     Narodowego Banku Polskiego". 
 { }Przysięga może być złożona z dodaniem słów "Tak mi dopomóż Bóg".
 5. Organy uprawnione do powołania członka Rady odwołują go wyłącznie w 
   przypadku:
   1) zrzeczenia się swej funkcji,
   2) choroby trwale uniemożliwiającej sprawowanie funkcji,
   3) skazania prawomocnym wyrokiem sądu za popełnienie przestępstwa,
   4) przyczyn, o których mowa w art. 14 ust. 2.
 6. W razie śmierci członka Rady, organ powołujący stwierdza wygaśnięcie jego
   mandatu.
 7. Uzupełnienia składu Rady na miejsce opróżnione z przyczyn określonych 
   w ust. 5 i 6 organy powołujące dokonują nie później niż w okresie 3 miesięcy
   od odwołania lub stwierdzenia wygaśnięcia mandatu członka Rady. 
   Członek Rady powołany w tym trybie pełni swoje funkcje do końca kadencji,
   na którą powołany był jego poprzednik.
 8. Ponowne powołanie do składu Rady jest niedopuszczalne, chyba że poprzednie
   powołanie nastąpiło w trakcie kadencji na okres krótszy niż 3 lata.
 
                                Art. 14.
 1. W okresie kadencji członek Rady nie może zajmować żadnych innych stanowisk
   i podejmować działalności zarobkowej lub publicznej poza pracą 
   naukową, dydaktyczną lub twórczością autorską, a za zgodą Rady wyrażoną
   w drodze uchwały (bez udziału zainteresowanego) - dopuszczalna jest 
   działalność w organizacjach międzynarodowych.
 2. Członek Rady będący członkiem partii politycznej lub związku zawodowego
   obowiązany jest na okres kadencji w Radzie zawiesić działalność w tej 
   partii lub w tym związku, pod rygorem odwołania z Rady.
 3. Członkom Rady przysługuje wynagrodzenie w wysokości równej wynagrodzeniu
   wiceprezesów NBP. Wynagrodzenie to przysługuje również w ciągu 
   3 miesięcy od daty wygaśnięcia kadencji, z wyjątkiem, gdy powodem odwołania
   jest skazanie prawomocnym wyrokiem sądu za popełnienie przestępstwa.
                                    
                                Art. 15.
W posiedzeniach Rady może uczestniczyć przedstawiciel Rady Ministrów bez 
prawa udziału w głosowaniu; może on przedstawiać wnioski do rozważenia 
przez Radę.
                                Art. 16.
 1. Posiedzenia Rady zwołuje Przewodniczący co najmniej raz w miesiącu.
 2. Tryb działania Rady określa regulamin uchwalony przez Radę większością 
   głosów.
 3. Ustalenia Rady podejmowane są w formie uchwał większością głosów przy 
   obecności co najmniej 5 członków, w tym Przewodniczącego Rady. W 
   przypadku równej liczby głosów rozstrzyga głos Przewodniczącego Rady.
 4. Stanowiska zajęte przez członków Rady w głosowaniu podlegają ogłoszeniu
   w Monitorze Sądowym i Gospodarczym po upływie 6 tygodni, ale nie 
   później niż 3 miesięcy od daty podjęcia uchwały.
                                    
                             C. Zarząd NBP
                                    
                                Art. 17.
 1. Działalnością NBP kieruje Zarząd.
 2. W skład Zarządu NBP wchodzą: Prezes NBP - jako przewodniczący oraz 
   6-8 członków Zarządu, w tym 2 wiceprezesów NBP.
 3. Zarząd NBP:
   1) realizuje uchwały Rady,
   2) podejmuje uchwały w sprawach nie zastrzeżonych w ustawie do wyłącznej
     kompetencji innych organów NBP.
 4. Do zakresu działania Zarządu NBP należy w szczególności:
   1) podejmowanie uchwał w sprawie udzielania bankom upoważnień do 
     wykonywania czynności obrotu dewizowego,
   2) realizowanie zadań z zakresu polityki kursowej,
   3) okresowa ocena obiegu pieniężnego i rozliczeń pieniężnych oraz obrotu 
     dewizowego,
   4) nadzorowanie operacji otwartego rynku,
   5) ocena funkcjonowania systemu bankowego,
   6) uchwalanie planu działalności i planu finansowego NBP,
   7) uchwalanie prowizji i opłat bankowych stosowanych przez NBP oraz 
     ustalanie ich wysokości,
   8) określanie zasad gospodarowania funduszami NBP,
   9) określanie zasad organizacji i podziału zadań w NBP,
  10) określanie zasad polityki kadrowej i płacowej w NBP,
  11) uchwalanie rocznego sprawozdania z działalności NBP,
  12) sporządzanie bilansu NBP oraz rachunku zysków i strat,
  13) opracowywanie bilansów obrotów płatniczych państwa z zagranicą,
  14) przygotowywanie i rozpatrywanie projektów uchwał i innych materiałów 
     kierowanych do Rady.
  
                                Art. 18.
Członek Zarządu NBP nie może zajmować żadnych innych stanowisk i podejmować
działalności zarobkowej lub publicznej poza pracą naukową, dydaktyczną
lub twórczością autorską. Przepis art. 14 ust. 2 stosuje się odpowiednio.
                                Art. 19.
Uchwały Zarządu NBP zapadają większością bezwzględną głosów, a w przypadku
równej liczby głosów rozstrzyga głos Prezesa NBP.
                                Art. 20.
Szczegółowy tryb działania Zarządu NBP określa regulamin uchwalony przez 
Zarząd.
                               Rozdział 3
                         NBP a władze państwowe
                                    
                                Art. 21.
W wykonaniu swoich zadań NBP współdziała z właściwymi organami państwa 
w kształtowaniu i realizacji polityki gospodarczej państwa, dążąc przy tym do 
zapewnienia należytej realizacji założeń polityki pieniężnej, a w szczególności:
   1) przekazuje organom państwa założenia polityki pieniężnej oraz informacje
     dotyczące realizacji polityki pieniężnej i sytuacji w systemie bankowym,
   2) współdziała z Ministrem Finansów w opracowaniu planów finansowych 
     państwa,
   3) opiniuje projekty aktów normatywnych z zakresu polityki gospodarczej,
   4) opiniuje projekty aktów normatywnych dotyczących działalności banków 
     i mających znaczenie dla systemu bankowego.
                                    
                                Art. 22.
Prezes NBP może uczestniczyć w posiedzeniach Sejmu i Rady Ministrów.
                                Art. 23.
 1. Prezes NBP w imieniu Rady:
   1) przedstawia Sejmowi i Radzie Ministrów:
       a) kwartalne informacje o bilansie płatniczym,
       b) roczne bilanse należności i zobowiązań płatniczych państwa,
   2) przekazuje Radzie Ministrów i Ministrowi Finansów projekty założeń 
     polityki pieniężnej, opinie w sprawie projektu ustawy budżetowej, prognozy
     bilansu płatniczego oraz ustalenia Rady,
   3) opracowuje okresowe informacje o wpłatach (wypłatach) z zysku.
 2. Naczelne organy państwowe, organy administracji rządowej i samorządu 
   terytorialnego, banki i inne osoby prawne, jednostki organizacyjne nie będące
   osobami prawnymi oraz inni przedsiębiorcy:
   1) przekazują na żądanie NBP dane niezbędne do ustalania polityki pieniężnej
     i okresowych ocen sytuacji pieniężnej państwa,
   2) uczestniczący w obrotach z zagranicą - przekazują NBP dane niezbędne
     do sporządzenia bilansu płatniczego oraz bilansów należności i zobowiązań
     zagranicznych państwa.
 3. Banki przekazują ponadto na żądanie NBP dane niezbędne do oceny ich 
   sytuacji finansowej i ryzyka sektora bankowego.
 4. Tryb i szczegółowe zasady przekazywania danych, o których mowa w ust. 2 
   i 3, określa Zarząd NBP w drodze uchwały.
 5. Dane, o których mowa w ust. 2 i 3, mogą być wykorzystywane wyłącznie 
   dla dokonywania opracowań i ocen oraz sporządzania bilansów należności 
   i zobowiązań zagranicznych w tym przepisie wymienionych i nie mogą być 
   udostępniane osobom trzecim.
                                    
                                Art. 24.
 1. NBP realizuje politykę walutową ustaloną przez Radę Ministrów w porozumieniu
   z Radą.
 2. Zasady ustalania kursu złotego w stosunku do walut obcych ustala Rada 
   Ministrów w porozumieniu z Radą.
 3. NBP ogłasza bieżące kursy walut obcych oraz kursy innych wartości dewizowych.
 
                               Rozdział 4
                             Nadzór bankowy
                                    
                                Art. 25.
 1. Nadzór nad działalnością banków sprawuje Komisja Nadzoru Bankowego, 
   zwana dalej "Komisją". Decyzje i określone przez Komisję zadania wykonuje
   i koordynuje wydzielony organizacyjnie w strukturze NBP - Generalny
   Inspektorat Nadzoru Bankowego.
 2. Do zadań Komisji należy w szczególności:
   1) określanie zasad działania banków zapewniających bezpieczeństwo środków
     pieniężnych zgromadzonych przez klientów w bankach,
   2) nadzorowanie banków w zakresie przestrzegania ustaw, statutu i innych 
     przepisów prawa oraz obowiązujących je norm finansowych,
   3) dokonywanie okresowych ocen stanu ekonomicznego banków i przedstawianie
     ich Radzie oraz wpływu polityki pieniężnej, podatkowej i 
     nadzorczej na ich rozwój,
   4) opiniowanie zasad organizacji nadzoru bankowego i ustalanie trybu jego
     wykonywania.
 3. Zadania Komisji oraz sposób ich realizacji określa ustawa z dnia 29 sierpnia
   1997 r. - Prawo bankowe (Dz.U. Nr 140, poz. 939).
 
                                Art. 26.
 1. W skład Komisji wchodzą:
   1) Przewodniczący Komisji - Prezes NBP,
   2) zastępca Przewodniczącego Komisji - Minister Finansów lub delegowany
     przez niego sekretarz lub podsekretarz stanu w Ministerstwie Finansów,
   3) przedstawiciel Prezydenta Rzeczypospolitej Polskiej,
   4) Prezes Zarządu Bankowego Funduszu Gwarancyjnego,
   5) Przewodniczący Komisji Papierów Wartościowych i Giełd lub jego zastępca,
   6) przedstawiciel Ministra Finansów,
   7) Generalny Inspektor Nadzoru Bankowego.
 2. W posiedzeniach Komisji uczestniczy z głosem doradczym przedstawiciel 
   Związku Banków Polskich w sprawach dotyczących regulacji nadzoru bankowego.
 3. Przedstawiciel Związku Banków Polskich może także uczestniczyć w posiedzeniach
   Komisji w sprawach określonych w art. 25 ust. 2 pkt 1.
 
                                Art. 27.
 1. Komisja podejmuje decyzje w zakresie swoich kompetencji większością 
   głosów przy obecności co najmniej połowy składu Komisji. Przy równej liczbie
   głosów rozstrzyga głos Przewodniczącego Komisji.
 2. W razie nieobecności Przewodniczącego posiedzeniom Komisji przewodniczy
   zastępca Przewodniczącego.
 3. Komisja może upoważnić Przewodniczącego Komisji do podejmowania 
   działań w określonych przez nią sprawach, które wymagają załatwienia w 
   okresie między posiedzeniami Komisji, z wyjątkiem:
   1) zezwolenia na utworzenie banku,
   2) zawieszenia działalności banku i wnioskowania o jego upadłość,
   3) nakładania kar przewidzianych w ustawie, o której mowa w art. 25 ust. 
     3.
 4. Prezes NBP informuje Komisję na najbliższym jej posiedzeniu o podjętych 
   decyzjach, o których mowa w ust. 3.
 
                                Art. 28.
 1. Komisja podejmuje decyzje w formie uchwał, które podpisuje Przewodniczący
   Komisji.
 2. Szczegółowy tryb działania Komisji określa regulamin uchwalony przez nią 
   zwykłą większością głosów przy obecności wszystkich członków Komisji.
 
                                Art. 29.
 1. Generalny Inspektorat Nadzoru Bankowego jest organem wykonawczym 
   Komisji.
 2. Szczegółowy tryb działania Inspektoratu określa regulamin uchwalony 
   przez Komisję większością głosów w obecności wszystkich członków Komisji.
 3. Generalnego Inspektora Nadzoru Bankowego powołuje i odwołuje Prezes 
   NBP w uzgodnieniu z Ministrem Finansów.
 
                                Art. 30.
 1. Inspektorzy nadzoru bankowego powinni posiadać odpowiednie wykształcenie
   i doświadczenie zawodowe. W szczególności inspektorem nadzoru 
   bankowego może być ten, kto:
   1) posiada wyłącznie obywatelstwo polskie i korzysta w pełni z praw cywilnych
     i obywatelskich,
   2) daje rękojmię należytego wykonywania obowiązków służbowych,
   3) ma nienaganną opinię i nie był karany za przestępstwo z winy umyślnej,
   4) posiada wyższe wykształcenie prawnicze, ekonomiczne lub inne wyższe 
     o specjalności przydatnej do wykonywania nadzoru bankowego,
   5) posiada co najmniej 3-letni staż pracy w bankowości,
   6) złożył egzamin kwalifikacyjny na stanowisko inspektora nadzoru bankowego
     przed komisją egzaminacyjną, powołaną przez Komisję.
 2. Komisja określa zasady przeprowadzania egzaminów i odbywania praktyki 
   zawodowej dla kandydatów na inspektorów nadzoru bankowego.
 
                               Rozdział 5
                       Emisja znaków pieniężnych
                                    
                                Art. 31.
Znakami pieniężnymi Rzeczypospolitej Polskiej są banknoty i monety opiewające
na złote i grosze.
                                Art. 32.
Znaki pieniężne emitowane przez NBP są prawnymi środkami płatniczymi na 
obszarze Rzeczypospolitej Polskiej.
                                Art. 33.
 1. Wzory i wartość nominalną banknotów oraz wzory, wartość nominalną, 
   stop, próbę i masę monet oraz wielkość emisji znaków pieniężnych, jak 
   również terminy wprowadzenia ich do obiegu ustala Prezes NBP w drodze 
   zarządzenia.
 2. Prezes NBP może wycofywać z obiegu określone znaki pieniężne. Po 
   upływie terminu określonego przez Prezesa NBP znaki te przestają być 
   prawnym środkiem płatniczym na obszarze Rzeczypospolitej Polskiej i 
   podlegają wymianie w wyznaczonych przez Prezesa NBP bankach.
 
                                Art. 34.
 1. Znaki pieniężne, nie odpowiadające wskutek zużycia lub uszkodzenia warunkom
   ustalonym przez Prezesa NBP, przestają być prawnym środkiem 
   płatniczym na obszarze Rzeczypospolitej Polskiej i podlegają wymianie.
 2. Prezes NBP określa, w drodze zarządzenia, szczegółowe zasady i tryb wymiany
   znaków pieniężnych, o których mowa w ust. 1.
 
                                Art. 35.
 1. Fałszywe znaki pieniężne podlegają zatrzymaniu, bez prawa do zwrotu ich 
   równowartości.
 2. Przepis ust. 1 stosuje się odpowiednio do fałszywych banknotów i monet 
   opiewających na waluty obce.
 3. Prezes NBP określa, w drodze zarządzenia, zasady i tryb postępowania 
   przy zatrzymywaniu znaków pieniężnych (podejrzanych co do autentyczności)
   oraz postępowania z fałszywymi znakami pieniężnymi. Zarządzenie 
   wymaga uzgodnienia z Ministrem Sprawiedliwości i Ministrem Spraw Wewnętrznych
   i Administracji.
 
                                Art. 36.
NBP może prowadzić w kraju i za granicą sprzedaż monet, banknotów i numizmatów
przeznaczonych na cele kolekcjonerskie oraz na inne cele, na warunkach
i według zasad ustalonych przez Zarząd NBP w drodze uchwały.
                                Art. 37.
NBP organizuje gospodarkę znakami pieniężnymi Rzeczypospolitej Polskiej.
                               Rozdział 6
                    Instrumenty polityki pieniężnej
                                    
                                Art. 38.
 1. W celu kształtowania podaży pieniądza i działalności kredytowej NBP 
   gromadzi rezerwy obowiązkowe banków.
 2. Rezerwę obowiązkową banków stanowi wyrażona w złotych część środków 
   pieniężnych w złotych i walutach obcych zgromadzonych na rachunkach 
   bankowych, środków uzyskanych ze sprzedaży papierów wartościowych 
   oraz innych środków przyjętych przez bank podlegających zwrotowi, z wyjątkiem
   środków przyjętych od innego banku krajowego, a także środków 
   przyjętych od banku zagranicznego na podstawie umów zawartych przed 
   dniem wejścia w życie ustawy lub środków pozyskanych z zagranicy na co 
   najmniej 2 lata.
 3. Banki spółdzielcze utrzymują rezerwy obowiązkowe w banku, w którym są 
   zrzeszone, a banki regionalne zrzeszone w Banku Gospodarki Żywnościowej
   S.A. utrzymują rezerwy na rachunku w tym banku w kwocie odpowiadającej
   rezerwom zrzeszonych w nim banków spółdzielczych i własnym rezerwom
   obowiązkowym. Kwoty rezerw obowiązkowych banków regionalnych
   Bank Gospodarki Żywnościowej S.A. odprowadza na swój rachunek 
   w NBP. Banki zrzeszające banki spółdzielcze, działające poza strukturą 
   Banku Gospodarki Żywnościowej S.A., utrzymują rezerwy obowiązkowe 
   własne i banków spółdzielczych w nich zrzeszonych na swoich rachunkach 
   w NBP.
 
                                Art. 39.
 1. Stopa rezerwy obowiązkowej banków może być zróżnicowana ze względu 
   na umowny okres przechowywania środków pieniężnych oraz rodzaj waluty.
 2. Suma rezerw obowiązkowych nie może przekroczyć:
   1) 30% sumy środków pieniężnych, o których mowa w art. 38 ust. 2, od 
     wkładów na żądanie,
   2) 20% sumy środków pieniężnych, o których mowa w art. 38 ust. 2, od 
     wkładów terminowych.
  Stopa ta jest ustalana do stanów średniomiesięcznych.
 3. Zarząd NBP może zwolnić bank z obowiązku utrzymywania rezerwy obowiązkowej
   w okresie realizacji programu postępowania naprawczego.
 4. Kwota rezerwy obowiązkowej nie podlega oprocentowaniu.
 
                                Art. 40.
Zarząd NBP ustala zasady i tryb naliczania i utrzymywania rezerw obowiązkowych
w NBP, w tym rodzaje rachunków bankowych, których nie dotyczy 
obowiązek utrzymywania rezerw, a ponadto może określać wysokość zapasu 
gotówki w złotych, którego utrzymanie w kasach bankowych będzie równoznaczne
z utrzymywaniem rezerw w NBP.
                                Art. 41.
 1. W razie naruszenia obowiązku określonego w art. 40 utrzymywania rezerwy,
   bank uiszcza na rzecz NBP odsetki od różnicy pomiędzy kwotą, która 
   podlega utrzymywaniu na rachunkach, a kwotą faktycznie na tych rachunkach
   utrzymywaną.
 2. Stawkę odsetek, o których mowa w ust. 1, uchwala Zarząd NBP w wysokości
   nie większej niż dwukrotna wysokość stopy oprocentowania kredytu 
   lombardowego.
 3. Zarząd NBP może wyrazić zgodę na nieuiszczanie przez bank odsetek, o 
   których mowa w ust. 1, gdy bank jest w stanie zawieszenia, likwidacji albo 
   upadłości.
 
                                Art. 42.
 1. NBP może udzielać bankom kredytu refinansowego w złotych w celu uzupełnienia
   ich zasobów pieniężnych.
 2. NBP przy udzielaniu kredytu refinansowego kieruje się zdolnością banku 
   do spłaty tego kredytu wraz z odsetkami w umownych terminach spłaty, z 
   zastrzeżeniem, o którym mowa w ust. 3.
 3. NBP może udzielić kredytu refinansowego także bankowi dla realizacji 
   programu postępowania naprawczego banku.
 4. Kredyt refinansowy może być udzielony:
   1) do określonej kwoty w rachunku kredytu,
   2) pod zastaw papierów wartościowych - do wysokości równej określonej 
     części nominalnej wartości tych papierów (kredyt lombardowy),
   3) w innej formie, określonej przez Zarząd NBP.
   
                                Art. 43.
NBP może udzielać kredytu Bankowemu Funduszowi Gwarancyjnemu na uzgodnionych
z zarządem tego Funduszu warunkach.
                                Art. 44.
 1. NBP może przyjmować od banków weksle do dyskonta i redyskonta.
 2. Zarząd NBP określa rodzaje weksli przyjmowanych przez NBP do dyskonta
   i redyskonta oraz uchwala zasady i tryb ich dyskonta oraz redyskonta.
 
                                Art. 45.
Prezes NBP obwieszcza ustalone przez Radę stopy: dyskontową i redyskontową
weksli, oprocentowania kredytu refinansowego i kredytu lombardowego 
oraz rezerw obowiązkowych banków.
                                Art. 46.
W razie zagrożenia realizacji polityki pieniężnej Rada może w drodze uchwały 
wprowadzić:
   1) ograniczenie wielkości środków pieniężnych oddawanych przez banki 
     do dyspozycji kredytobiorców i pożyczkobiorców,
   2) obowiązek utrzymywania nieoprocentowanego depozytu w NBP od zagranicznych
     środków wykorzystanych przez banki i krajowych przedsiębiorców.
                                Art. 47.
Pożyczki i kredyty zaciągnięte przez NBP w zagranicznych instytucjach bankowych
i finansowych mogą być przeznaczane na udzielanie kredytu w walutach 
obcych bankom krajowym.
                                Art. 48.
NBP może:
   1) emitować i sprzedawać papiery wartościowe,
   2) sprzedawać i kupować skarbowe papiery wartościowe w operacjach 
     otwartego rynku,
   3) organizować obrót papierami wartościowymi, których jest emitentem, 
     oraz skarbowymi papierami wartościowymi.
 
                                Art. 49.
NBP może być powierzona obsługa pożyczki państwowej, zaciągniętej w drodze
emisji papierów wartościowych.
                                Art. 50.
NBP może przyjmować papiery wartościowe do przechowania i administrowania
oraz jako przedmiot zastawu.
 
                               Rozdział 7
                    Prowadzenie rachunków bankowych
                                    
                                Art. 51.
 1. NBP prowadzi rachunki:
   1) banków,
   2) budżetu państwa,
   3) Bankowego Funduszu Gwarancyjnego,
   4) innych osób prawnych, za zgodą Prezesa NBP.
 2. Zarząd NBP określa, w drodze uchwały, warunki otwierania i prowadzenia 
   rachunków banków.
 
                               Rozdział 8
                          Działalność dewizowa
                                    
                                Art. 52.
 1. NBP realizuje funkcje centralnej bankowej instytucji dewizowej poprzez 
   gromadzenie rezerw dewizowych, zarządzanie rezerwami dewizowymi oraz 
   podejmowanie czynności bankowych i innych mających na celu zapewnienie
   bezpieczeństwa obrotu dewizowego i płynności płatniczej kraju.
 2. NBP wykonuje kontrolę dewizową w zakresie ustalonym w przepisach 
   prawa dewizowego.
 3. NBP może pełnić funkcje agenta finansowego Rządu w zakresie zawierania
   i realizacji umów kredytowych oraz obsługi zadłużenia zagranicznego 
   państwa; NBP nie odpowiada za zobowiązania Skarbu Państwa w tym zakresie.
   Szczegółowy tryb postępowania ustali każdorazowo umowa między 
   NBP i Ministrem Finansów.
 4. NBP może posiadać wartości dewizowe i dokonywać obrotu tymi wartościami
   we własnym imieniu i na własny rachunek oraz na rachunek innych 
   podmiotów, jak również wykonywać czynności obrotu dewizowego w kraju 
   i za granicą, w tym również w zakresie udzielania i zaciągania kredytów i 
   pożyczek zagranicznych oraz udzielania i przyjmowania poręczeń i gwarancji
   bankowych w obrotach z zagranicą.
 5. NBP może upoważniać inne niż bank osoby prawne oraz podmioty nie 
   będące osobami prawnymi do wykonywania obsługi dewizowej i walutowej 
   ludności.
 
                               Rozdział 9
                 Szczególne obowiązki i uprawnienia NBP
                                    
                                Art. 53.
Uchwały Rady i Zarządu NBP, z wyjątkiem uchwał określonych w art. 54 pkt 
1, ogłaszane są w Monitorze Polskim.
                                Art. 54.
Prezes NBP wydaje Dziennik Urzędowy Narodowego Banku Polskiego, w którym
ogłaszane są w szczególności:
   1) uchwały Rady i Zarządu NBP dotyczące funkcjonowania banków,
   2) roczne sprawozdanie finansowe,
   3) obwieszczenia w sprawie utworzenia, likwidacji i upadłości banku,
   4) obwieszczenia Prezesa NBP dotyczące oprocentowania kredytu refinansowego
     i lombardowego, stopy dyskontowej i redyskontowej weksli oraz 
     stopy rezerw obowiązkowych banków.
   
                                Art. 55.
Pracownicy NBP oraz członkowie Rady, a także organów opiniodawczo-doradczych
przy Zarządzie NBP są obowiązani do nieujawniania osobom nie upoważnionym
wiadomości stanowiących tajemnicę państwową, służbową i bankową,
z którymi zapoznali się podczas pracy w NBP, lub członkostwa w wymienionych
wyżej organach. Obowiązek ten trwa również po rozwiązaniu stosunku
pracy oraz po ustaniu członkostwa we wspomnianych organach.
                                Art. 56.
 1. Do składania oświadczeń w zakresie praw i obowiązków majątkowych 
   NBP są upoważnieni:
   1) Prezes NBP albo
   2) dwie osoby działające łącznie spośród:
       a) wiceprezesów NBP lub pozostałych członków Zarządu NBP oraz
       b) pełnomocników powoływanych przez Zarząd NBP albo osobę 
         przez niego do tego upoważnioną, działających w granicach udzielonych
         im pełnomocnictw.
 2. Do wykonywania czynności określonego rodzaju lub czynności szczególnych
   osoby wymienione w ust. 1 mogą ustanowić pełnomocnika działającego
   samodzielnie w granicach udzielonego pełnomocnictwa.
 
                                Art. 57.
 1. NBP, na równi z jednostkami budżetowymi, korzysta ze zwolnienia od podatków
   oraz od opłat sądowych i skarbowych.
 2. Egzekucja należności pieniężnych od NBP może być prowadzona, gdy wierzyciel
   złożył w NBP tytuł egzekucyjny sądowy lub administracyjny i w ciągu
   miesiąca od daty złożenia tytułu objęte nim świadczenie nie zostało 
   wykonane. Do egzekucji przeciwko NBP stosuje się odpowiednio przepis 
   art. 1060 Kodeksu postępowania cywilnego.
 
                                Art. 58.
Nie można ogłosić upadłości NBP.
 
                                Art. 59.
NBP może inicjować i organizować badania naukowe, jak również prowadzić 
działalność wydawniczą i promocyjną.
                              Rozdział 10
                        Gospodarka finansowa NBP
                                    
                                Art. 60.
 1. Funduszami własnymi NBP są fundusze podstawowe oraz fundusze specjalne.
 2. Do funduszy podstawowych NBP zalicza się: fundusz statutowy oraz fundusz
   rezerwowy.
 
                                Art. 61.
Fundusz statutowy NBP wynosi 400 milionów złotych i jest uzupełniany z odpisów
zysku NBP przez okres nie dłuższy niż 3 lata.
                                Art. 62.
 1. Fundusz rezerwowy przeznaczony jest na pokrycie strat bilansowych NBP.
 2. Odpisy na fundusz rezerwowy wynoszą 2% rocznego zysku bilansowego.
 
                                Art. 63.
Funduszami specjalnymi NBP są:
   1) fundusz premiowy,
   2) zakładowy fundusz nagród,
   3) zakładowy fundusz świadczeń socjalnych.
   
                                Art. 64.
NBP prowadzi gospodarkę finansową na podstawie planu finansowego zatwierdzonego
przez Radę.
                                Art. 65.
 1. Zasady tworzenia funduszu premiowego, w tym wysokość odpisu z rocznego
   zysku na fundusz, oraz sposób wykorzystania środków funduszu uchwala
   Zarząd NBP. Fundusz premiowy przeznaczony jest na wypłatę premii 
   dla pracowników NBP.
 2. Zasady tworzenia i wykorzystywania zakładowego funduszu nagród i zakładowego
   funduszu świadczeń socjalnych regulują odrębne przepisy.
 3. Zarząd NBP może uchwalić inne fundusze specjalne, za zgodą Ministra 
   Finansów.
 4. Wysokość corocznych odpisów na fundusze specjalne wymaga uzgodnienia 
   z Ministrem Finansów.
 5. NBP tworzy rezerwę na pokrycie ryzyka zmian kursu złotego do walut obcych.
   Zasady tworzenia i rozwiązywania tych rezerw określa Rada.
 
                                Art. 66.
 1. Wielkość środków na wynagrodzenia ustalana jest corocznie w planie finansowym
   NBP, z uwzględnieniem poziomu płac w sektorze bankowym.
 2. Zasady wynagradzania pracowników NBP ustala Zarząd NBP.
 3. Wynagrodzenie Prezesa i wiceprezesów NBP ustalane jest na podstawie 
   przepisów o wynagradzaniu osób zajmujących kierownicze stanowiska państwowe,
   z tym że wynagrodzenie ustala się z uwzględnieniem poziomu 
   przeciętnego wynagrodzenia w sektorze bankowym.
 
                                Art. 67.
Zasady rachunkowości NBP muszą być zgodne z Międzynarodowymi Standardami
Rachunkowości.
                                Art. 68.
 1. Roczne sprawozdanie finansowe NBP składa się z:
   1) bilansu,
   2) rachunku zysków i strat,
   3) informacji dodatkowej.
 2. Układ aktywów i pasywów bilansu oraz rachunku zysku i strat określa 
   uchwała Rady.
 3. W informacji dodatkowej podaje się w szczególności:
   1) objaśnienie stosowanych metod wyceny oraz przedstawianie przyczyn 
     ich ewentualnych zmian w porównaniu do roku poprzedniego,
   2) uzupełniające dane o aktywach i pasywach bilansu oraz elementach rachunku
     zysków i strat,
   3) wszelkie inne znaczące informacje niezbędne do zrozumienia pozycji bilansowych
     oraz rachunku zysków i strat.
   
                                Art. 69.
 1. Rada Ministrów, na wniosek Ministra Finansów, powołuje komisję, której 
   zadaniem jest zbadanie i ocena rocznego sprawozdania finansowego NBP.
 2. W terminie 15 dni po zakończeniu badania i oceny, o których mowa w ust. 
   1, nie później jednak niż do dnia 30 kwietnia roku następnego po okresie 
   sprawozdawczym, Prezes NBP przedstawia roczne sprawozdanie finansowe
   NBP Radzie Ministrów do zatwierdzenia.
 3. Po upływie 30 dni od daty zatwierdzenia rocznego sprawozdania finansowego
   NBP przez Radę Ministrów część rocznego zysku bilansowego NBP 
   podlega odprowadzeniu do budżetu państwa.
 
                                Art. 70.
Prezes NBP w ciągu 5 miesięcy od zakończenia roku budżetowego przedstawia 
Sejmowi roczne sprawozdanie z działalności NBP.
 
                              Rozdział 11
                     Przepisy przejściowe i końcowe
                                    
                                Art. 71.
Środki nie wykorzystanych z dniem wejścia w życie niniejszej ustawy funduszy: 
inwestycyjnego, dewizowego, ryzyka, postępu techniczno-ekonomicznego oraz 
części funduszu środków trwałych pozostałych po uzupełnieniu funduszu statutowego
- podlegają przekazaniu na fundusz rezerwowy.
                                Art. 72.
W ustawie z dnia 1 sierpnia 1992 r. o zmianie ustawy - Prawo budżetowe 
(Dz.U. Nr 64, poz. 322) skreśla się art. 3.
                                Art. 73.
Zbycie posiadanych przez NBP udziałów w spółkach prawa handlowego powinno
nastąpić do końca 2002 r.
                                Art. 74.
 1. Do czasu wydania przepisów wykonawczych przewidzianych w niniejszej 
   ustawie zachowują moc dotychczasowe przepisy wykonawcze, o ile nie są 
   sprzeczne z przepisami tej ustawy.
 2. Prezes NBP w terminie 6 miesięcy od dnia wejścia w życie ustawy ogłosi w 
   Dzienniku Urzędowym NBP wykaz obowiązujących dotychczas przepisów 
   wykonawczych.
 3. Pracownicy NBP uprawnieni do wykonywania czynności nadzoru na podstawie
   przepisów dotychczas obowiązujących mogą wykonywać obowiązki 
   inspektorów nadzoru bankowego do dnia 31 grudnia 2000 r.
                                Art. 75.
Traci moc ustawa z dnia 31 stycznia 1989 r. o Narodowym Banku Polskim 
(Dz.U. z 1992 r. Nr 72, poz. 360, z 1993 r. Nr 6, poz. 29, z 1994 r. Nr 1, poz. 
2, Nr 80, poz. 369, Nr 121, poz. 591 i Nr 136, poz. 703, z 1996 r. Nr 106, poz. 
496 oraz z 1997 r. Nr 79, poz. 484, Nr 111, poz. 740 i Nr 121, poz. 770).
 
                                Art. 76.
Ustawa wchodzi w życie z dniem 1 stycznia 1998 r.
                                    
