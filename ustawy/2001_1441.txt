



Dz.U. z 2001 r. Nr 129, poz. 1441
                                    
                                 USTAWA
                        z dnia 6 września 2001 r.
                                    
                         o rybołówstwie morskim
                                    
                                    
                               Rozdział 1
                             Przepisy ogólne
                                    
                                 Art. 1.
1. Ustawa określa zasady wykonywania działalności w zakresie rybołówstwa
  morskiego, w tym sposób zarządzania i racjonalnego wykorzystywania
  żywych zasobów morza oraz zasady wprowadzania do obrotu produktów
  rybołówstwa morskiego, a także organy administracji rybołówstwa
  morskiego i ich kompetencje.
2. Przepisy ustawy stosuje się do rybołówstwa morskiego:
   1) wykonywanego na terytorium Rzeczypospolitej Polskiej i w wyłącznej
     strefie ekonomicznej, w odniesieniu do produktów rybołówstwa
     pozyskiwanych z obszarów morskich,
   2) wykonywanego poza granicami polskich obszarów morskich przez statki
     rybackie o polskiej przynależności.
   
                                 Art. 2.
Użyte w ustawie określenia oznaczają:
   1) aktywność połowowa statku rybackiego - czas, w którym dany statek
     rybacki znajduje się w określonym rejonie połowu w danym roku
     kalendarzowym,
   2) kwota połowowa - maksymalną liczbę lub masę organizmów morskich
     poszczególnych gatunków, wyodrębnioną w ramach ogólnej kwoty
     połowowej, udostępnioną do odłowienia posiadaczowi specjalnego
     zezwolenia połowowego w określonym czasie,
   3) licencja połowowa, zwana dalej "licencją" - zezwolenie w rozumieniu
     przepisów ustawy z dnia 19 listopada 1999 r. - Prawo działalności
     gospodarczej (Dz.U. Nr 101, poz. 1178, z 2000 r. Nr 86, poz. 958 i
     Nr 114, poz. 1193 oraz z 2001 r. Nr 49, poz. 509 i Nr 67, poz. 679),
   4) nakład połowowy floty - liczbę statków rybackich poszczególnych
     rodzajów, przy użyciu których może być wykonywane rybołówstwo
     morskie w danym roku kalendarzowym, w określonym rejonie połowu,
   5) ogólna kwota połowowa - wielkość wskazującą, jaka część stada
     organizmów morskich określonego gatunku może być wyłowiona w danym
     rejonie połowu w określonym czasie,
   6) połowy ukierunkowane - połowy prowadzone z wykorzystaniem
     określonej techniki połowu lub sprzętu połowowego, których celem
     jest pozyskanie organizmów morskich ściśle określonych gatunków,
   7) produkty rybołówstwa morskiego - organizmy morskie pochodzące z
     połowu, chowu lub hodowli, niezależnie od stopnia ich przetworzenia,
   8) przyłów - część połowu obejmującą organizmy morskie poszczególnych
     gatunków, które nie są celem połowów ukierunkowanych,
   9) rybołówstwo morskie - połów w morzu lub skup organizmów morskich
     w celach zarobkowych, połów w morzu lub skup organizmów morskich w
     celach naukowo-badawczych, połów w celach szkoleniowych, połów w
     celach sportowo-rekreacyjnych, zarybianie, chów, hodowlę ryb i
     innych organizmów morskich,
  10) specjalne zezwolenie połowowe - podstawowe uprawnienie rybackie
     wydane armatorowi na statek rybacki w celu uzupełnienia licencji, a
     tym samym umożliwiające wykonywanie działalności połowowej w
     określonym czasie, na określonym obszarze i w ramach określonego
     rodzaju rybołówstwa morskiego,
  11) statek rybacki - statek przeznaczony do połowu, skupu, przetwórstwa
     lub transportu organizmów morskich, do celów szkoleniowych oraz
     naukowo-badawczych w zakresie rybołówstwa morskiego,
  12) wprowadzenie do obrotu - wyładunek, transport i magazynowanie
     produktów rybołówstwa morskiego na lądzie do czasu przeniesienia po
     raz pierwszy prawa własności, z wyłączeniem przeładunku ze statku na
     statek w morzu,
  13) żywe zasoby morza - zasoby żywych organizmów morskich, łącznie z
     organizmami gatunków dwuśrodowiskowych w okresie ich życia w wodach
     morskich, stanowiące bazę surowcową rybołówstwa morskiego.
   
                                 Art. 3.
Minister właściwy do spraw rolnictwa określi, w drodze rozporządzenia,
granice między wodami morskimi a wodami śródlądowymi, mając na względzie
zróżnicowanie metod zarządzania żywymi zasobami morza i wód śródlądowych
dla celów rybołówstwa morskiego.
                               Rozdział 2
                    Wykonywanie rybołówstwa morskiego
                                    
                                 Art. 4.
1. Rybołówstwo morskie wykonuje w polskich obszarach morskich, statkami o
  polskiej przynależności armator, którego siedziba lub miejsce
  zamieszkania znajduje się na terytorium Rzeczypospolitej Polskiej.
2.  Rybołówstwo morskie statkami o polskiej przynależności poza polskimi
  obszarami morskimi, wykonują armatorzy, o których mowa w ust. 1.
3. Armatorzy, których siedziba lub miejsce zamieszkania znajduje się poza
  terytorium Rzeczypospolitej Polskiej mogą wykonywać rybołówstwo morskie
  tylko:
   1) w wyłącznej strefie ekonomicznej oraz
   2) statkami o obcej przynależności
 - jeżeli umowa międzynarodowa zawarta między Rzecząpospolitą Polską a
  państwem przynależności statku taką możliwość przewiduje.
                                    
                                 Art. 5.
Wykonywanie rybołówstwa morskiego przez armatorów, o których mowa w art.
4 ust. 1 i 2, wymaga uzyskania licencji i specjalnego zezwolenia
połowowego.
                                    
                                 Art. 6.
1. Licencję, na wniosek armatora, wydaje minister właściwy do spraw
  rolnictwa.
2. Licencja jest wydawana armatorowi, na statek rybacki, na okres od 1
  roku do 5 lat.
3. W czasie wykonywania rybołówstwa morskiego licencja znajduje się na
  tym statku rybackim, na który została wydana.
                                    
                                 Art. 7.
1. Wniosek o wydanie licencji składa się, za pośrednictwem właściwego
  okręgowego inspektora rybołówstwa morskiego, w terminie do dnia 31
  października roku poprzedzającego okres, na który ma być wydana
  licencja, z zastrzeżeniem ust. 2.
2. Jeżeli armator, o którym mowa w art. 4 ust. 1 i 2, nabył uprawnienia
  do wykonywania rybołówstwa morskiego na wodach będących pod jurysdykcją
  innych państw, na podstawie umowy międzynarodowej lub z innego tytułu,
  może ubiegać się o wydanie licencji w ciągu całego roku.
                                    
                                 Art. 8.
1. Wniosek o wydanie licencji zawiera:
   1) imię, nazwisko, miejsce zamieszkania i adres albo nazwę, siedzibę i
     adres armatora statku rybackiego,
   2) dane dotyczące statku rybackiego określające:
     a) przynależność państwową,
     b) rodzaj statku,
     c) międzynarodowy sygnał wywoławczy,
     d) oznakę rybacką, nazwę oraz port macierzysty,
     e) długość całkowitą statku,
     f) moc silnika,
     g) pojemność brutto,
   3) planowany rejon połowów,
   4) rodzaj i ilość narzędzi połowowych,
   5) proponowany okres ważności licencji.
2. Do wniosku dołącza się dokumenty potwierdzające prawdziwość danych
  podanych we wniosku.
                                    
                                 Art. 9.
1. Licencja zawiera:
   1) imię, nazwisko, miejsce zamieszkania i adres albo nazwę, siedzibę i
     adres armatora statku rybackiego,
   2) dane dotyczące statku rybackiego:
     a) rodzaj statku,
     b) międzynarodowy sygnał wywoławczy,
     c) oznakę rybacką, nazwę oraz port macierzysty,
     d) długość całkowitą statku,
     e) moc silnika,
     f) pojemność brutto,
   3) okres ważności licencji,
   4) rodzaj i ilość narzędzi połowowych,
   5) numer identyfikacyjny statku rybackiego wpisany do rejestru, o
     którym mowa w art. 58 ust. 1,
   6) rejon połowów.
2. Minister właściwy do spraw rolnictwa określi, w drodze rozporządzenia,
  wzór licencji, mając na względzie usprawnienie kontroli wykonywania
  rybołówstwa morskiego.
                                    
                                Art. 10.
1. Odmawia się wydania licencji, jeżeli:
   1) został wyczerpany nakład połowowy floty,
   2) armator ubiegający się o wydanie licencji:
     a) w okresie ostatnich 2 lat został ukarany za prowadzenie
       ukierunkowanych połowów organizmów morskich w okresie ochronnym
       lub w obwodzie ochronnym albo
     b) został skazany prawomocnym wyrokiem za przestępstwa popełnione
       przy użyciu statku rybackiego.
2. Minister właściwy do spraw rolnictwa określi, w drodze rozporządzenia,
  nakład połowowy floty, mając na względzie dostosowanie tego nakładu do
  wielkości żywych zasobów morza.
                                    
                                Art. 11.
1. Minister właściwy do spraw rolnictwa, w drodze decyzji:
   1) może wstrzymać wykonywanie rybołówstwa morskiego na czas określony,
     nie dłuższy niż 6 miesięcy, jeżeli armator prowadził ukierunkowane
     połowy organizmów morskich w okresie ochronnym lub w obwodzie
     ochronnym,
   2) cofa licencję, jeżeli:
     a) statek rybacki został wykreślony z ewidencji statków rybackich
       lub
     b) armator został skazany prawomocnym wyrokiem za umyślne
       przestępstwo popełnione przy użyciu statku rybackiego.
2. Decyzjom, o których mowa w ust. 1, nadaje się rygor natychmiastowej
  wykonalności.
                                    
                                Art. 12.
Przepisy dotyczące licencji stosuje się do armatorów, o których mowa w
art. 4 ust. 3, chyba że umowa międzynarodowa stanowi inaczej.
                                    
                                Art. 13.
1. Wykonywanie rybołówstwa morskiego, w danym roku kalendarzowym w
  polskich obszarach morskich, wymaga uzyskania specjalnego zezwolenia
  połowowego.
2. Specjalne zezwolenie połowowe jest wydawane armatorowi na statek
  rybacki, na który wydano licencję, z zastrzeżeniem ust. 6.
3. Specjalne zezwolenie połowowe wydaje minister właściwy do spraw
  rolnictwa na wniosek armatora statku rybackiego.
4. Wniosek o wydanie specjalnego zezwolenia połowowego zawiera:
   1) imię, nazwisko i adres albo nazwę, siedzibę i adres armatora statku
     rybackiego,
   2) określenie organizmów morskich, które będą celem połowu,
   3) wnioskowaną kwotę połowową, jeżeli jest wymagana,
   4) rejon prowadzenia połowów,
   5) rodzaj narzędzi połowowych.
5. Jeżeli armator występuje z wnioskiem o wydanie specjalnego zezwolenia
  połowowego na statek, na który posiada licencję, do wniosku, o którym
  mowa w ust. 4, dołącza się kopię licencji.
6. Armator występujący z wnioskiem o wydanie specjalnego zezwolenia na
  statek, na który nie posiada licencji, składa wniosek, o którym mowa w
  ust. 4, łącznie z wnioskiem o wydanie licencji, o którym mowa w art. 8
  ust. 1.
                                    
                                Art. 14.
Wniosek o wydanie specjalnego zezwolenia połowowego składa się, za
pośrednictwem właściwego okręgowego inspektora rybołówstwa morskiego, w
terminie do dnia 31 października roku poprzedzającego rok, na który ma
być wydane specjalne zezwolenia połowowe.
                                    
                                Art. 15.
1. Specjalne zezwolenie połowowe zawiera:
   1) imię, nazwisko, miejsce zamieszkania i adres albo nazwę, siedzibę i
     adres armatora statku rybackiego,
   2) określenie organizmów morskich, które mogą być poławiane,
   3) kwotę połowową, jeżeli jest wymagana,
   4) rejon prowadzenia połowów,
   5) rodzaj i ilość narzędzi połowowych,
   6) określenie aktywności połowowej statku rybackiego.
2. Określenie kwoty połowowej, o której mowa w ust. 1 pkt 3, następuje
  poprzez podział ogólnej kwoty połowowej, określonej przez ministra
  właściwego do spraw rolnictwa na podstawie ust. 3.
3. Minister właściwy do spraw rolnictwa, po zasięgnięciu opinii
  organizacji społeczno-zawodowych rybaków, określa corocznie, w drodze
  rozporządzenia, organizmy morskie objęte ogólną kwotą połowową, a także
  sposób i warunki podziału tej kwoty, mając na względzie ochronę i
  racjonalne wykorzystanie żywych zasobów morza.
                                    
                                Art. 16.
1. W przypadku cofnięcia licencji, cofa się również specjalne zezwolenie
  połowowe.
2. W przypadku stosowania niedozwolonych narzędzi połowowych lub w
  przypadku gdy armator w ciągu 6 miesięcy został dwukrotnie ukarany za
  naruszanie tego samego przepisu o rybołówstwie morskim może być wydana
  decyzja o czasowym, nie dłuższym niż 6 miesięcy, zakazie połowów
  organizmów morskich określonych w specjalnym zezwoleniu połowowym.
3. Decyzjom, o których mowa w ust. 1 i 2, nadaje się rygor
  natychmiastowej wykonalności.
                                    
                                Art. 17.
1. Kwoty połowowe określone w specjalnym zezwoleniu połowowym mogą być
  przekazywane w całości lub w części armatorom posiadającym kwotę
  połowową na ten sam gatunek organizmu morskiego, którego dotyczy
  przekazanie.
2. Przekazanie kwoty połowowej, o którym mowa w ust. 1, następuje za
  zgodą ministra właściwego do spraw rolnictwa wyrażoną po zasięgnięciu
  opinii organizacji społeczno-zawodowych rybaków.
                                    
                                Art. 18.
Niewykorzystane kwoty połowowe po wydaniu decyzji, o której mowa w art.
11 ust. 1 pkt 2 i art. 16 ust. 1, rozdziela, w drodze decyzji, minister
właściwy do spraw rolnictwa po zasięgnięciu opinii organizacji społecznozawodowych
rybaków.
                                Art. 19.
1. Za wydanie specjalnego zezwolenia połowowego pobierana jest opłata.
2. Wysokość opłaty, o której mowa w ust. 1, stanowi iloczyn stawki opłaty
  i wielkości kwoty połowowej.
3. Minister właściwy do spraw rolnictwa określi, w drodze rozporządzenia,
  stawki opłaty, o której mowa w ust. 2, po zasięgnięciu opinii
  organizacji społeczno-zawodowych rybaków, mając na uwadze znaczenie
  gospodarcze poszczególnych organizmów morskich, na których połów
  wymagane jest specjalne zezwolenie połowowe.
                                    
                                Art. 20.
1. Połowy lub skup organizmów morskich w celach naukowo-badawczych albo
  połowy w celach szkoleniowych, w polskich obszarach morskich, mogą być
  dokonywane wyłącznie po uzyskaniu zezwolenia właściwego okręgowego
  inspektora rybołówstwa morskiego.
2. Z wnioskiem o wydanie zezwolenia na połowy naukowo-badawcze albo w
  celach szkoleniowych, o których mowa w ust. 1, mogą wystąpić instytuty
  naukowo-badawcze, szkoły wyższe i wyższe szkoły zawodowe kształcące w
  kierunku rybołówstwo morskie oraz szkoły ponadgimnazjalne o profilu
  rybołówstwo morskie, których siedziba lub adres znajduje się na
  terytorium Rzeczypospolitej Polskiej.
3. Wniosek o wydanie zezwolenia na połowy naukowo-badawcze zawiera:
   1) planowany zakres i sposób badań,
   2) przewidywany rejon i zakres połowów,
   3) zakres i wielkość skupu,
   4) przewidywany czas badań.
4. Wniosek o wydanie zezwolenia na połowy szkoleniowe zawiera
  przewidywany rejon i zakres połowów.
5. Wnioski, o których mowa w ust. 3 i 4, składa się nie później niż na 1
  miesiąc przed przewidywanym dniem rozpoczęcia połowów.
                                    
                                Art. 21.
1. Zezwolenie na połowy naukowo-badawcze, o którym mowa w art. 20 ust. 1,
  określa termin, rejon oraz sposób dokonywania połowów oraz może
  przewidywać odstępstwa od przepisów dotyczących:
   1) okresów ochronnych,
   2) obwodów ochronnych,
   3) wymiarów ochronnych,
   4) rodzaju sprzętu połowowego.
2. Zezwolenie na połowy szkoleniowe, o którym mowa w art. 20 ust. 1,
  określa termin, rejon oraz sposób dokonywania połowów.
                                    
                                Art. 22.
1. Odmawia się wydania zezwolenia na połowy naukowo-badawcze, jeżeli:
   1) przeprowadzenie badań stanowiłoby zagrożenie dla środowiska
     morskiego lub
   2) wnioskodawca powtórnie ubiegający się o zezwolenie nie złożył
     sprawozdania, o którym mowa w art. 24, lub
   3) podczas badania zostały rażąco naruszone przepisy o rybołówstwie
     morskim lub warunki określone w zezwoleniu na połowy naukowobadawcze.

2. Odmawia się wydania zezwolenia na połowy szkoleniowe, jeżeli podczas
  połowu zostały rażąco naruszone przepisy o rybołówstwie morskim lub
  warunki określone w zezwoleniu na połowy szkoleniowe.
                                    
                                Art. 23.
1. Organ wydający zezwolenie na połowy naukowo-badawcze albo szkoleniowe
  może je cofnąć, w drodze decyzji, w przypadku rażącego naruszania
  przepisów o rybołówstwie morskim.
2. Decyzji, o której mowa w ust. 1, nadaje się rygor natychmiastowej
  wykonalności.
                                    
                                Art. 24.
Podmiot, który przeprowadził badania, jest obowiązany złożyć pisemne
sprawozdanie z tych badań, w terminie 3 miesięcy od dnia ich zakończenia
organowi, który wydał zezwolenie, o którym mowa w art. 20 ust. 1.
                                    
                                Art. 25.
1. Połowy w celach sportowo-rekreacyjnych w polskich obszarach morskich
  mogą prowadzić, po uzyskaniu sportowego zezwolenia połowowego, osoby
  fizyczne.
2. Sportowe zezwolenie połowowe wydaje okręgowy inspektor rybołówstwa
  morskiego na wniosek zainteresowanej osoby.
3. Do prowadzenia połowów w celach sportowo-rekreacyjnych nie mogą być
  używane narzędzia połowowe wykorzystywane do połowów w celach
  zarobkowych.
4. Sportowe zezwolenie połowowe wydaje się na okres 1 miesiąca albo 1
  roku.
5. Sportowe zezwolenie połowowe zawiera:
   1) imię, nazwisko, miejsce zamieszkania i adres wnioskodawcy,
   2) okres jego ważności,
   3) ilość i gatunek ryb oraz sposób prowadzenia połowu.
6. Minister właściwy do spraw rolnictwa określi, w drodze rozporządzenia,
  szczegółowy sposób oraz warunki prowadzenia połowów w celach sportoworekreacyjnych,
mając na względzie ochronę żywych zasobów morza i
  zapewnienie, aby połowy te nie utrudniały wykonywania rybołówstwa
  morskiego.
                                    
                                Art. 26.
1. Prowadzenie chowu, hodowli albo zarybiania, w polskich obszarach
  morskich, wymaga uzyskania zezwolenia ministra właściwego do spraw
  rolnictwa.
2. Wniosek o wydanie zezwolenia, o którym mowa w ust. 1, określa:
   1) gatunek organizmów morskich,
   2) miejsce i czas planowanego zarybienia albo miejsce i okres
     prowadzenia chowu lub hodowli.
3. Zezwolenie, o którym mowa w ust. 1, zawiera:
   1) wykaz organizmów morskich określonych gatunków, określenie miejsca
     i czasu zarybienia albo
   2) określenie miejsca i okresu prowadzenia chowu lub hodowli
     organizmów morskich oraz ich gatunek.
4. Odmawia się wydania zezwolenia, o którym mowa w ust. 1, jeżeli
  planowana działalność stanowiłaby zagrożenie dla środowiska morskiego.
5. Zezwolenie, o którym mowa w ust. 1, cofa się, w drodze decyzji, jeżeli
  jest wykonywane niezgodnie z warunkami w nim określonymi lub
  działalność objęta zezwoleniem szkodzi środowisku morskiemu.
6. Decyzji, o której mowa w ust. 5, nadaje się rygor natychmiastowej
  wykonalności.
                                    
                                Art. 27.
Koszty zarybiania polskich obszarów morskich ponoszone są corocznie przez
budżet państwa.
                                    
                                Art. 28.
1. Rybołówstwo morskie wykonuje się zgodnie z zasadami racjonalnego
  gospodarowania żywymi zasobami morza polegającymi na optymalnym
  wykorzystaniu żywych zasobów morza przy zapewnieniu ich odnawialności,
  w szczególności poprzez:
   1) określenie nakładu połowowego floty,
   2) badanie stanu żywych zasobów morza,
   3) ustanawianie okresów ochronnych, podczas których nie można poławiać
     określonych organizmów morskich,
   4) określanie wymiarów ochronnych, poniżej których nie można poławiać
     organizmów morskich,
   5) określanie dopuszczalnych narzędzi połowowych,
   6) ustanawianie obwodów ochronnych, na których działalność połowowa
     jest zabroniona lub ograniczona.
2. Obwody ochronne ustanawia się w szczególności w miejscach rozrodu
  organizmów morskich i w miejscach masowego występowania narybku.
3. Organizmy morskie, z zastrzeżeniem art. 49 pkt 2, są poławiane na cele
  konsumpcyjne.
4. Przepis ust. 3 nie dotyczy wykonywania rybołówstwa morskiego w celach
  naukowo-badawczych albo szkoleniowych.
5. Właściwy okręgowy inspektor rybołówstwa morskiego może określić, w
  drodze zarządzenia, po zasięgnięciu opinii jednostki naukowo-badawczej
  wskazanej przez ministra właściwego do spraw rolnictwa oraz organizacji
  społeczno-zawodowych rybaków:
   1) stałe obwody ochronne oraz zakaz poławiania w nich niektórych lub
     wszystkich organizmów morskich,
   2) obwody ochronne na czas określony i ich granice oraz szczegółowe
     warunki wykonywania w nich rybołówstwa morskiego.
                                    
                                Art. 29.
 1. Zabrania się, z zastrzeżeniem ust. 2:
   1) połowu w morzu lub skupu organizmów morskich, które:
     a) nie przekroczyły ustanowionych dla nich wymiarów ochronnych,
     b) znajdują się w ustanowionych dla nich okresach ochronnych,
   2) niszczenia tarlisk, ikry oraz narybku,
   3) wykonywania rybołówstwa morskiego w obwodzie ochronnym,
   4) stosowania niedozwolonych narzędzi połowowych,
   5) przekraczania dopuszczalnej liczby narzędzi połowowych,
   6) używania materiałów wybuchowych, środków odurzających, trujących i
     zanieczyszczających środowisko morskie,
   7) wyrzucania za burtę statku rybackiego wyłowionych organizmów
     morskich określonych gatunków, z wyjątkiem tych, które nie
     przekroczyły ustanowionych dla nich wymiarów ochronnych lub
     złowionych w okresie ochronnym, określonych zgodnie z art. 31 ust.
     1,
   8) przeładunku dorszy, ze statku rybackiego na statek rybacki, w
     polskich obszarach morskich,
   9) wprowadzania do obrotu organizmów morskich wyłowionych na podstawie
     sportowego zezwolenia połowowego.
2. Przepisów ust. 1 pkt 1, 3 i 4 nie stosuje się do połowów w celach
  naukowo-badawczych, w zakresie określonym w zezwoleniu, o którym mowa w
  art. 21 ust. 1.
3. Przepisu ust. 1 pkt 1 lit. b) nie stosuje się do połowów sportoworekreacyjnych.

                                    
                                Art. 30.
Zabrania się wyładowywania na ląd, wprowadzania do obrotu, magazynowania
i transportu organizmów morskich złowionych lub skupionych z naruszeniem
art. 29 ust. 1.
                                    
                                Art. 31.
1. Minister właściwy do spraw rolnictwa określi, w drodze rozporządzenia:
   1) wykaz gatunków organizmów morskich, dla których ustanawia się
     wymiary lub okresy ochronne,
   2) wymiary i okresy ochronne organizmów morskich
  - mając na względzie zapewnienie ochrony żywych zasobów morza.
2. Przepisy wydane na podstawie ust. 1 nie dotyczą morskich wód
  wewnętrznych, dla których przepisy w tym zakresie wydaje, w drodze
  zarządzenia, właściwy okręgowy inspektor rybołówstwa morskiego.
                                    
                                Art. 32.
Narzędzia połowowe wydaje się lub wystawia w wodzie w taki sposób, aby
wymagane oznakowanie było widoczne i pozwalało ustalić właściciela oraz
rodzaj narzędzi połowowych.
                                    
                                Art. 33.
1. Zabrania się naruszania stanowiących cudzą własność narzędzi
  połowowych, chyba że jest to konieczne ze względu na działanie siły
  wyższej, bezpieczeństwo żeglugi oraz na potrzeby ratownictwa lub
  nadzoru nad rybołówstwem morskim.
2. Narzędzia połowowe wystawione w polskich obszarach morskich, które nie
  są oznakowane, uznaje się za porzucone z zamiarem wyzbycia się
  własności.
3. Narzędzia połowowe, o których mowa w ust. 2, oraz wyłowione wraz z
  nimi organizmy morskie podlegają sprzedaży.
4. Okręgowy inspektor rybołówstwa morskiego dokonując sprzedaży, o której
  mowa w ust. 3, stosuje odpowiednio przepisy Kodeksu postępowania
  cywilnego o egzekucji z ruchomości.
                                Art. 34.
1. Zabrania się wydawania lub wystawiania narzędzi połowowych w taki
  sposób lub w takim miejscu, aby:
   1) powodowały uszkodzenia innych narzędzi połowowych lub
   2) utrudniały połów innym rybakom.
2. Narzędzia połowowe, może posiadać wyłącznie podmiot, o którym mowa w
  art. 4, po uzyskaniu licencji i specjalnego zezwolenia połowowego.
3. Przepisu ust. 2 nie stosuje się do:
   1) armatorów występujących z wnioskiem, o którym mowa w art. 8 ust. 1
     lub w art. 13 ust. 4,
   2) podmiotów, o których mowa w art. 20 ust. 2 i art. 25 ust. 1,
   3) podmiotów występujących o zezwolenie, o którym mowa w art. 26 ust.
     1.
4. Przepis ust. 2 nie dotyczy przedsiębiorców wykonujących działalność
  gospodarczą w zakresie produkcji i obrotu narzędziami połowowymi.
                                    
                                Art. 35.
Właściwy okręgowy inspektor rybołówstwa morskiego po zasięgnięciu opinii
organizacji społeczno-zawodowych rybaków, w drodze zarządzenia:
1) określi, w sposób szczegółowy, porządek przy połowach oraz oznakowanie
  narzędzi połowowych,
2) może określić sposób zajmowania miejsc przez rybaków w określonych
  rejonach wód wewnętrznych.
                                    
                                Art. 36.
1. Kapitan statku rybackiego o polskiej przynależności jest obowiązany do
  prowadzenia i przechowywania na statku dziennika połowowego, zwanego
  dalej "dziennikiem".
2. Obowiązek prowadzenia dziennika nie dotyczy kapitanów statków
  rybackich o długości całkowitej mniejszej niż 10 m.
3. Kapitan statku, o którym mowa w ust. 2, jest obowiązany do
  sporządzania miesięcznych raportów połowowych.
4. Do miesięcznego raportu połowowego wpisuje się:
   1) ilość i gatunek złowionych organizmów morskich,
   2) rejon połowu,
   3) rodzaj i liczbę użytych narzędzi połowowych.
5. Wpisu do miesięcznego raportu połowowego dokonuje się każdorazowo,
  przed upływem 24 godzin, po powrocie z łowiska i dokonaniu wyładunku.
6. Po zakończeniu połowów w danym miesiącu raport, o którym mowa w ust.
  3, składa się właściwemu okręgowemu inspektorowi rybołówstwa morskiego
  nie później niż do 5 dnia następnego miesiąca.
                                    
                                Art. 37.
1. Dziennik, na wniosek armatora, wydaje okręgowy inspektor rybołówstwa
  morskiego właściwy dla portu macierzystego statku rybackiego.
2. Wpisów do dziennika dokonuje się po każdej operacji połowowej.
3. Do dziennika wpisuje się w szczególności:
   1) ilość i gatunek złowionych organizmów morskich,
   2) rejon połowowy,
   3) rodzaj i liczbę użytych narzędzi połowowych.
4. Wpisów do dziennika mogą dokonywać także inspektorzy rybołówstwa
  morskiego oraz funkcjonariusze Straży Granicznej w granicach swoich
  uprawnień.
                                    
                                Art. 38.
Po zakończeniu rejsu, nie później niż w ciągu 48 godzin, kapitan statku
rybackiego jest obowiązany do złożenia, właściwemu okręgowemu
inspektorowi rybołówstwa morskiego, oryginałów stron dziennika
zawierających wpisy z ostatniego rejsu połowowego.
                                    
                                Art. 39.
1. Dzienniki przechowuje się na statku w sposób zapewniający ich ochronę
  przed uszkodzeniem.
2. Dzienniki, w których wszystkie strony zostały wypełnione, przechowuje
  armator przez okres 3 lat od dnia dokonania ostatniego wpisu.
                                    
                                Art. 40.
Minister właściwy do spraw rolnictwa określi, w drodze rozporządzenia,
wzór oraz szczegółowy sposób prowadzenia i składania dzienników, mając na
względzie zapewnienie kontroli przestrzegania przepisów o rybołówstwie
morskim.
                                    
                                Art. 41.
Przepisy art. 36-40 stosuje się odpowiednio do kapitana statku rybackiego
o obcej przynależności państwowej prowadzącego połowy w polskich
obszarach morskich, chyba że umowa międzynarodowa stanowi inaczej.
                                    
                                Art. 42.
1. Kapitan statku rybackiego o polskiej przynależności jest obowiązany do
  złożenia deklaracji wyładunkowej, po każdym rejsie, nie później niż w
  ciągu 48 godzin od dokonania wyładunku.
2. Przepis ust. 1 nie dotyczy kapitanów statków rybackich o długości
  całkowitej mniejszej niż 10 m.
3. Deklaracja wyładunkowa zawiera:
   1) liczbę lub masę organizmów morskich wyładowanych ze statku
     rybackiego oraz przeładowanych w morzu, z podziałem na gatunki,
   2) rejon połowu,
   3) zastosowane narzędzia połowowe,
   4) miejsce przeznaczenia wyładunku.
4. Deklarację, o której mowa w ust. 1, składa się okręgowemu inspektorowi
  rybołówstwa morskiego właściwemu dla portu macierzystego statku
  rybackiego.
5. Jeżeli rejs połowowy trwa dłużej niż 15 dni, kapitan statku
  rybackiego, niezależnie od obowiązku określonego w ust. 1, jest
  obowiązany przekazać, drogą radiową lub w inny zwyczajowo przyjęty
  sposób, właściwemu okręgowemu inspektorowi rybołówstwa morskiego
  informacje, o których mowa w ust. 3, wymagane w deklaracji
  wyładunkowej, a w przypadku przeładunku w morzu informacje o tym
  przeładunku.
6. Informacje, o których mowa w ust. 5, przekazuje się, po raz pierwszy,
  w terminie 15 dni od dnia rozpoczęcia rejsu, a następnie co dwa
  tygodnie od dnia przekazania pierwszej informacji.
7. Minister właściwy do spraw rolnictwa określi, w drodze rozporządzenia,
  wzór oraz sposób sporządzania i składania deklaracji wyładunkowej,
  mając na względzie zapewnienie kontroli przestrzegania przepisów o
  rybołówstwie morskim.
                                    
                                Art. 43.
1. W przypadku transportu produktów rybołówstwa morskiego przewoźnik jest
  obowiązany posiadać dokument określający:
   1) liczbę lub masę produktów, z podziałem na gatunki,
   2) oznakę rybacką statku rybackiego, z którego pochodzą produkty,
   3) czas i miejsce załadunku produktów,
   4) miejsce ich przeznaczenia.
2. Przepisów ust. 1 nie stosuje się, jeżeli:
   1) przewoźnik posiada kopię deklaracji wyładunkowej lub
   2) transport produktów rybołówstwa morskiego do miejsca pierwszej
     sprzedaży odbywa się na terenie portu lub na odległość mniejszą niż
     20 km od miejsca wyładunku ze statku rybackiego.
                                    
                                Art. 44.
Minister właściwy do spraw rolnictwa określi, w drodze rozporządzenia,
wzór dokumentu, o którym mowa w art. 43 ust. 1, mając na względzie
zwiększenie skuteczności kontroli obrotu produktami rybołówstwa
morskiego.
                                    
                                Art. 45.
1. Statek rybacki o polskiej przynależności, o długości większej niż 20
  m, mierzonej pomiędzy pionami lub o długości całkowitej większej niż 24
  m, może być wykorzystywany do wykonywania rybołówstwa morskiego, jeżeli
  jest wyposażony w urządzenie pozwalające określić przy użyciu
  satelitarnych systemów nawigacyjnego i komunikacyjnego, jego pozycję
  geograficzną, oraz umożliwiające przekazanie informacji o tej pozycji,
  zwane dalej "urządzeniem monitorowania".
2. Informacje, o których mowa w ust. 1, są przekazywane za pomocą łącz
  satelitarnych do okręgowego inspektora rybołówstwa morskiego
  wyznaczonego przez ministra właściwego do spraw rolnictwa.
                                    
                                Art. 46.
1. Statki rybackie, o których mowa w art. 45 ust. 1, nie mogą rozpocząć
  rejsu połowowego bez sprawnego urządzenia monitorowania.
2. W przypadku awarii urządzenia monitorowania lub systemów
  satelitarnych, o których mowa w art. 45 ust. 1, informacje o pozycji
  geograficznej statku rybackiego należy przekazywać co 24 godziny,
  poczynając od chwili stwierdzenia awarii, za pośrednictwem stacji
  radiowej uprzednio uzgodnionej z inspektorem, o którym mowa w art. 45
  ust. 2, lub w inny sposób z nim uzgodniony.
                                    
                                Art. 47.
Przepisy art. 45 i 46 nie mają zastosowania do statków rybackich o
polskiej przynależności prowadzących połowy na morzu terytorialnym
Rzeczypospolitej Polskiej lub do połowów trwających nie dłużej niż 24
godziny.
                                    
                                Art. 48.
Minister właściwy do spraw rolnictwa określi, w drodze rozporządzenia,
warunki techniczne, jakie powinno spełniać urządzenie monitorowania,
mając na względzie zapewnienie skutecznej obserwacji przemieszczania się
statków rybackich.
                                    
                                Art. 49.
 Minister właściwy do spraw rolnictwa określi, w drodze rozporządzenia:
   1) szczegółowe warunki wykonywania rybołówstwa morskiego, w tym:
     a) rodzaj i ilość narzędzi połowowych oraz ich konstrukcję,
     b) sposób prowadzenia połowów,
     c) wielkość dopuszczalnego przyłowu,
   2) gatunki organizmów morskich, które mogą być poławiane na cele
     paszowe
- mając na względzie ochronę żywych zasobów morza.
                                    
                               Rozdział 3
                  Ewidencja i rejestr statków rybackich
                                    
                                Art. 50.
1. Statek rybacki o polskiej przynależności może być używany do
  wykonywania rybołówstwa morskiego po jego wpisaniu do ewidencji statków
  rybackich, zwanej dalej "ewidencją", i nadaniu oznaki rybackiej.
2. Wpisu do ewidencji i nadania oznaki rybackiej dokonuje, na wniosek
  armatora, okręgowy inspektor rybołówstwa morskiego właściwy dla portu
  macierzystego statku rybackiego.
3. Wniosek o wpis do ewidencji zawiera:
   1) imię, nazwisko, miejsce zamieszkania i adres albo nazwę i siedzibę
     armatora i właściciela statku,
   2) nazwę statku, jeżeli została nadana,
   3) oznakę rybacką, jeżeli statek ją posiada,
   4) numer rejestrowy polskiego rejestru okrętowego, jeżeli statek jest
     wpisany do polskiego rejestru okrętowego prowadzonego przez izbę
     morską właściwą dla portu macierzystego statku,
   5) międzynarodowy sygnał wywoławczy, jeżeli został nadany,
   6) nazwę portu macierzystego statku,
   7) rodzaj statku,
   8) rodzaj napędu statku, moc w kW silników głównych i pomocniczych,
     ich typy, numery i rok zamontowania,
   9) długość całkowitą statku,
  10) długość między pionami,
  11) szerokość i zanurzenie statku,
  12) ładowność i pojemność statku,
  13) rok i miejsce budowy statku,
  14) datę rozpoczęcia użytkowania statku,
  15) materiał główny i rok położenia stępki,
  16) pojemność ładowni przeznaczonych do przechowywania produktów
     rybołówstwa morskiego,
  17) typ:
      a) pierwszego zestawu połowowego,
      b) drugiego zestawu połowowego,
      c) trzeciego zestawu połowowego,
  18) kraj, w którym został nabyty lub do którego został zbyty statek
     rybacki.
4. Do wniosku o wpis do ewidencji statku rybackiego dołącza się dokumenty
  potwierdzające dane zawarte we wniosku.
5. Wymóg, o którym mowa w ust. 3 pkt 16, dotyczy statków rybackich o
  długości całkowitej powyżej 17 m.
                                    
                                Art. 51.
Wpis do ewidencji zawiera:
   1) imię, nazwisko, miejsce zamieszkania i adres albo nazwę i siedzibę
     armatora i właściciela statku rybackiego,
   2) nazwę statku, jeżeli została nadana,
   3) numer ewidencji statku rybackiego,
   4) nadaną oznakę rybacką,
   5) numer rejestrowy polskiego rejestru okrętowego, jeżeli statek jest
     wpisany do polskiego rejestru okrętowego prowadzonego przez izbę
     morską właściwą dla portu macierzystego statku,
   6) poprzednią nazwę i oznakę rybacką, jeżeli były nadane,
   7) międzynarodowy sygnał wywoławczy, jeżeli został nadany,
   8) nazwę portu macierzystego statku rybackiego,
   9) rodzaj statku rybackiego,
  10) rodzaj napędu statku, moc w kW silników głównych i pomocniczych,
     ich typy, numery i rok zamontowania,
  11) długość całkowitą statku rybackiego,
  12) szerokość i zanurzenie statku rybackiego,
  13) ładowność i pojemność brutto,
  14) rok i miejsce budowy statku rybackiego,
  15) datę rozpoczęcia użytkowania statku rybackiego,
  16) materiał główny i rok położenia stępki,
  17) pojemność ładowni przeznaczonych do przechowywania produktów
     rybołówstwa morskiego,
  18) datę wpisu statku do ewidencji,
  19) datę wykreślenia statku z ewidencji,
  20) podstawę wykreślenia statku z ewidencji,
  21) typ:
     a) pierwszego zestawu połowowego,
     b) drugiego zestawu połowowego,
     c) trzeciego zestawu połowowego.
                                    
                                Art. 52.
1. Wszelkie zmiany danych zawartych w ewidencji oraz okoliczności
  uzasadniające wykreślenie statku rybackiego z ewidencji zgłasza się w
  terminie 30 dni od dnia ich powstania.
2. W zgłoszeniu zmiany danych wpisanych do ewidencji oraz okoliczności
  uzasadniających wykreślenie statku rybackiego z ewidencji podaje się:
   1) numer ewidencyjny statku rybackiego,
   2) oznakę rybacką,
   3) nazwę statku, jeżeli została nadana,
   4) dane podlegające wpisowi albo okoliczność uzasadniającą wykreślenie
     statku z ewidencji.
3. Do zgłoszenia, o którym mowa w ust. 2, dołącza się:
   1) dokumenty potwierdzające dane podlegające wpisowi albo okoliczność
     uzasadniającą wykreślenie,
   2) zaświadczenie o wpisie statku rybackiego do ewidencji i wszystkie
     jego odpisy.
                                    
                                Art. 53.
Po dokonaniu wpisu statku rybackiego do ewidencji wydaje się
zaświadczenie o jego wpisie, które przechowuje się na tym statku w czasie
wykonywania rybołówstwa morskiego.
                                    
                                Art. 54.
Wykreślenie statku rybackiego z ewidencji następuje:
   1) na wniosek armatora,
   2) z urzędu:
     a) w razie zatonięcia statku rybackiego,
     b) jeżeli statek nie był używany do wykonywania rybołówstwa
       morskiego przez okres dłuższy niż 12 miesięcy.
                                    
                                Art. 55.
1. Oznakę rybacką stanowi trzyliterowy skrót nazwy portu macierzystego
  oraz numer ewidencji, o którym mowa w art. 51 pkt 3.
2. Oznakę, o której mowa w ust. 1, umieszcza się na statku rybackim w
  sposób trwały.
                                    
                                Art. 56.
Minister właściwy do spraw rolnictwa określi, w drodze rozporządzenia,
szczegółowy sposób prowadzenia ewidencji oraz oznakowania statków
rybackich i narzędzi połowowych, mając na uwadze zapewnienie nadzoru nad
wykonywaniem rybołówstwa morskiego poprzez identyfikację statku i
narzędzi połowowych.
                                    
                                Art. 57.
1. Statek rybacki o polskiej przynależności może być używany do
  wykonywania rybołówstwa morskiego po jego wpisaniu do rejestru statków
  rybackich, zwanego dalej "rejestrem", prowadzonego przez ministra
  właściwego do spraw rolnictwa.
2. Rejestr jest prowadzony przy użyciu elektronicznych nośników
  informacji.
3. Okręgowy inspektor rybołówstwa morskiego w terminie 7 dni po dokonaniu
  wpisu statku rybackiego do ewidencji statków rybackich oraz nadaniu
  oznaki rybackiej, przekazuje dane, o których mowa w art. 50 ust. 3 pkt
  1-15, 17 i 18, ministrowi właściwemu do spraw rolnictwa w celu wpisania
  statku do rejestru.
4. W przypadku zmiany danych wpisanych do ewidencji, przepis ust. 3
  stosuje się odpowiednio.
                                    
                                Art. 58.
1. Rejestr zawiera dane, o których mowa w art. 50 ust. 3 pkt 2-15, 17 i
  18, oraz niepowtarzalny w skali kraju numer identyfikacyjny statku
  rybackiego nadany przez prowadzącego rejestr.
2. Po dokonaniu wpisu statku do rejestru armatorowi wydaje się
  zaświadczenie o wpisie do rejestru.
3. W zaświadczeniu, o którym mowa w ust. 2, podaje się numer
  identyfikacyjny statku rybackiego.
                                    
                                Art. 59.
Wykonywanie rybołówstwa morskiego w polskich obszarach morskich odbywa
się przy użyciu statków rybackich o długości całkowitej
nieprzekraczającej 30 m i mocy silnika głównego nieprzekraczającej 611
kW.
                                    
                                Art. 60.
1. Kapitan statku rybackiego o długości całkowitej powyżej 17 m
  przechowuje na pokładzie statku, zgodne ze stanem faktycznym, plany lub
  opisy ładowni przeznaczonych do przechowywania produktów rybołówstwa
  morskiego wraz ze wskazaniem pojemności ładowni w metrach sześciennych.
2. Kapitan statku rybackiego wyposażonego w schładzane zbiorniki z wodą
  morską, przechowuje na pokładzie tego statku uwierzytelnione kopie
  dokumentów wskazujących pojemność tych zbiorników, określaną w metrach
  sześciennych w odstępach co 10 cm głębokości zbiornika.
3. Dokumenty, o których mowa w ust. 1 i 2, muszą być potwierdzone przez
  organy do tego upoważnione.
                                    
                               Rozdział 4
      Organy administracji rybołówstwa morskiego i ich kompetencje
                                    
                                Art. 61.
Organami administracji rybołówstwa morskiego są:
   1) minister właściwy do spraw rolnictwa,
   2) okręgowi inspektorzy rybołówstwa morskiego - jako organy
     administracji niezespolonej.
                                    
                                Art. 62.
1. Okręgowi inspektorzy rybołówstwa morskiego podlegają ministrowi
  właściwemu do spraw rolnictwa.
2. Okręgowych inspektorów rybołówstwa morskiego powołuje i odwołuje
  minister właściwy do spraw rolnictwa za zgodą właściwego miejscowo
  wojewody. Zastępców okręgowych inspektorów rybołówstwa morskiego
  powołuje i odwołuje minister właściwy do spraw rolnictwa na wniosek
  okręgowych inspektorów rybołówstwa morskiego.
3. Minister właściwy do spraw rolnictwa określi, w drodze rozporządzenia,
  siedziby i terytorialny zakres działania okręgowych inspektorów
  rybołówstwa morskiego, mając na względzie zwiększenie efektywności
  działania tych organów.
4. Okręgowi inspektorzy rybołówstwa morskiego wykonują swoje zadania przy
  pomocy okręgowych inspektoratów rybołówstwa morskiego.
                                    
                                Art. 63.
1. Okręgowe inspektoraty rybołówstwa morskiego tworzy i znosi, w drodze
  rozporządzenia, minister właściwy do spraw rolnictwa, mając na
  względzie zwiększenie efektywności działania organów administracji
  rybołówstwa morskiego.
2. Organizację okręgowego inspektoratu rybołówstwa morskiego określa
  statut nadany, w drodze zarządzenia, przez ministra właściwego do spraw
  rolnictwa.
                                    
                                Art. 64.
W sprawach należących do właściwości organów administracji rybołówstwa
morskiego, rozstrzyganych w trybie postępowania administracyjnego,
decyzje w pierwszej instancji wydaje okręgowy inspektor rybołówstwa
morskiego, chyba że na podstawie przepisu szczególnego organem właściwym
w pierwszej instancji jest minister właściwy do spraw rolnictwa.
                                    
                                Art. 65.
1. Organy administracji rybołówstwa morskiego działają na terytorium i w
  wyłącznej strefie ekonomicznej Rzeczypospolitej Polskiej.
2. Organy administracji rybołówstwa morskiego są właściwe także w
  sprawach wykonywania, określonych umowami międzynarodowymi, zadań poza
  polskimi obszarami morskimi.
                                    
                                Art. 66.
W zakresie nieunormowanym w przepisach ustawy, jeżeli jest to niezbędne
dla ochrony żywych zasobów morza i zachowania porządku przy połowach,
okręgowi inspektorzy rybołówstwa morskiego mogą wydawać zarządzenia
porządkowe, zawierające zakazy lub nakazy określonego zachowania.
                                    
                                Art. 67.
1. Nadzór nad przestrzeganiem przepisów o rybołówstwie morskim sprawują
  okręgowi inspektorzy rybołówstwa morskiego za pośrednictwem inspektorów
  rybołówstwa morskiego, zwanych dalej "inspektorami".
2. Inspektorzy, wykonując swoje czynności, współdziałają z organami
  Inspekcji
  Ochrony Środowiska, Inspekcji Jakości Handlowej Artykułów RolnoSpożywczych,
Policji, Straży Granicznej oraz z terenowymi organami
  administracji morskiej.
3. Czynności kontrolne wykonuje się w taki sposób, aby w jak najmniejszym
  stopniu zakłócić prowadzenie połowów.
4. Rada Ministrów określi, w drodze rozporządzenia, tryb i sposób
  współdziałania inspektorów z organami, o których mowa w ust. 2, w celu
  skoordynowania kontroli przestrzegania przepisów o rybołówstwie morskim
  na terytorium i w wyłącznej strefie ekonomicznej Rzeczypospolitej
  Polskiej, ze szczególnym uwzględnieniem portów morskich, transportu,
  zakładów przetwórstwa i punktów handlowych, mając na względzie
  zwiększenie efektywności kontroli i obniżenie jej kosztów.
                                    
                                Art. 68.
W czasie wykonywania czynności służbowych inspektor jest uprawniony do:
   1) zatrzymania statku rybackiego i wejścia na jego pokład w sposób w
     jak najmniejszym stopniu zakłócający jego normalną działalność
     połowową,
   2)  kontroli dokumentów uprawniających do wykonywania rybołówstwa
     morskiego,
   3)  sprawdzania, czy rybołówstwo morskie wykonywane jest zgodnie z
     obowiązującymi przepisami prawa i umowami międzynarodowymi,
   4) kontroli narzędzi połowowych i złowionych organizmów morskich,
   5) kontroli pomieszczeń statków, magazynów, przetwórni i innych
     pomieszczeń służących do przechowywania organizmów morskich na
     lądzie,
   6)  żądania wyjaśnień i wykonywania czynności niezbędnych do
     przeprowadzenia kontroli, a w przypadkach uzasadnionego podejrzenia
     naruszenia przepisów ustawy do zatrzymania:
     a) dokumentów, o których mowa w pkt 2,
     b) organizmów morskich i narzędzi połowowych oraz ich
       zabezpieczenia.
     
                                Art. 69.
1. Jeżeli zachodzi uzasadnione podejrzenie naruszenia przepisów ustawy,
  inspektor lub funkcjonariusz Straży Granicznej może zatrzymać i
  skontrolować oraz doprowadzić do portu polskiego statek rybacki o obcej
  przynależności znajdujący się w polskich obszarach morskich.
2. O zatrzymaniu i doprowadzeniu statku rybackiego o obcej przynależności
  do portu polskiego inspektor lub funkcjonariusz Straży Granicznej
  zawiadamia niezwłocznie właściwy organ państwa bandery tego statku.
                                    
                                Art. 70.
1. Po zakończeniu kontroli inspektor lub funkcjonariusz Straży Granicznej
  sporządza protokół, który zawiera w szczególności:
   1) datę jego sporządzenia,
   2) imię i nazwisko przeprowadzającego kontrolę,
   3) dane dotyczące kontrolowanego podmiotu oraz oznaczenie miejsca
     kontroli, a w razie kontroli statku rybackiego oznakę tego statku,
   4) opis czynności kontrolnych,
   5) stwierdzone naruszenia przepisów o rybołówstwie morskim.
2. Funkcjonariusz Straży Granicznej sporządza protokół, o którym mowa w
  ust. 1, po zakończeniu kontroli w zakresie wykonywania rybołówstwa
  morskiego.
3. Protokół, o którym mowa w ust. 1, podpisują:
   1) przeprowadzający kontrolę oraz
   2) osoba kontrolowana albo inna osoba upoważniona do występowania w
     imieniu kontrolowanego podmiotu.
4. Osoba, o której mowa w ust. 3 pkt 2, ma prawo wnieść zastrzeżenia co
  do treści protokołu.
5. W protokole umieszcza się informację o braku zastrzeżeń albo odmowie
  podpisania protokołu.
6. Jeden egzemplarz protokołu przekazuje się osobie, o której mowa w ust.
  3 pkt 2.
7. Kontrolowany podmiot może, w terminie 7 dni od dnia zakończenia
  kontroli, wnieść do właściwego okręgowego inspektora rybołówstwa
  morskiego zastrzeżenia co do sposobu przeprowadzenia kontroli oraz
  ustaleń zawartych w protokole.
                                    
                                Art. 71.
1. W czasie wykonywania czynności służbowych inspektor jest obowiązany
  posiadać przy sobie legitymację służbową i okazać ją na żądanie osoby,
  której czynności dotyczą, a także nosić na widocznym miejscu służbową
  oznakę.
2. Na statku, z którego dokonuje się kontroli, wywiesza się flagę
  administracji rybołówstwa morskiego.
3. Minister właściwy do spraw rolnictwa określi, w drodze rozporządzenia,
  wzór protokołu, o którym mowa w art. 70 ust. 1, wzór legitymacji,
  oznaki służbowej inspektorów oraz flagi administracji rybołówstwa
  morskiego mając na względzie ułatwienie identyfikacji służb
  kontrolnych.
                                    
                                Art. 72.
1. Dokonujący połowu organizmów morskich w polskich obszarach morskich
  jest obowiązany, na wezwanie inspektora, zatrzymać się i na jego
  żądanie umożliwić wykonanie czynności kontrolnych, a w szczególności:
   1) udzielić niezbędnych wyjaśnień,
   2) przedstawić do wglądu żądane dokumenty,
   3) umożliwić obejrzenie złowionych organizmów morskich i narzędzi
     połowowych, sprzętu używanego do badań oraz pobranych w trakcie
     badań próbek i dokonanych analiz,
   4) umożliwić dokonanie wpisów do dziennika,
   5) umożliwić korzystanie ze środków łączności,
   6) udzielić wszelkiej innej pomocy niezbędnej do prawidłowego
     przeprowadzenia kontroli.
2. Kapitan statku rybackiego jest obowiązany udzielać inspektorowi pomocy
  w czasie wykonywania przez niego czynności w zakresie nadzoru nad
  rybołówstwem morskim.
                                    
                                Art. 73.
1. Inspektor może dokonać kontroli statku rybackiego o polskiej
  przynależności poławiającego poza polskimi obszarami morskimi w celu
  stwierdzenia, czy są przestrzegane na tym statku przepisy o
  rybołówstwie morskim, a także postanowienia umów międzynarodowych,
  których Rzeczpospolita Polska jest stroną.
2. Kapitan statku rybackiego poławiającego poza polskimi obszarami
  morskimi jest obowiązany zapewnić inspektorowi niezbędne
  zakwaterowanie.
                                    
                               Rozdział 5
                             Kary pieniężne
                                    
                                Art. 74.
1. Armator, który wykonuje rybołówstwo morskie w polskich obszarach
  morskich, z naruszeniem przepisów ustawy, podlega karze pieniężnej do
  wysokości 1 000 000 złotych.
2. Karze, o której mowa w ust. 1, podlega również armator statku o
  polskiej przynależności, który wykonuje rybołówstwo morskie poza
  polskimi obszarami morskimi, z naruszeniem przepisów ustawy lub
  postanowień umów międzynarodowych, których Rzeczpospolita Polska jest
  stroną.
3. Minister właściwy do spraw rolnictwa określi, w drodze rozporządzenia,
  wysokość kar pieniężnych za naruszenia, o których mowa w ust. 1 i 2,
  zróżnicowane w zależności od ich rodzaju i społecznej szkodliwości.
                                    
                                Art. 75.
Kto nie stosuje się do polecenia inspektora lub funkcjonariusza Straży
Granicznej, podlega karze pieniężnej do wysokości nieprzekraczającej
dwudziestokrotnego przeciętnego miesięcznego wynagrodzenia w gospodarce
narodowej za rok poprzedzający, ogłaszanego przez Prezesa Głównego Urzędu
Statystycznego.
                                    
                                Art. 76.
1. Kto narusza przepisy o wykonywaniu rybołówstwa morskiego przez:
   1) niewykonywanie obowiązku sporządzania i składania dzienników,
     deklaracji wyładunkowych oraz miesięcznych raportów połowowych,
   2) poławianie w morzu, skup, wprowadzanie do obrotu, magazynowanie,
     wyładowywanie i transport organizmów morskich, które nie
     przekroczyły ustanowionych dla nich wymiarów ochronnych,
   3) niszczenie tarlisk, ikry oraz narybku,
   4) obstawianie obwodów ochronnych sprzętem rybackim lub dokonywanie
     innych czynności, które wpływają niekorzystnie na stan żywych
     zasobów morza na obszarze obwodu ochronnego lub uniemożliwiają
     swobodne przemieszczanie się organizmów morskich,
   5) używanie do połowów środków odurzających, trujących i
     zanieczyszczających środowisko morskie, materiałów wybuchowych,
     prądu elektrycznego oraz niedozwolonych narzędzi połowowych,
   6) posiadanie narzędzi połowowych bez wymaganych zezwoleń, o których
     mowa w art. 34 ust. 2,
   7) wykonywanie rybołówstwa morskiego bez wymaganego specjalnego
     zezwolenia połowowego, licencji lub sportowego zezwolenia połowowego
     albo wbrew warunkom w nich określonym,
   8) niedopełnienie obowiązku zgłaszania zmiany danych do ewidencji,
   9) niedopełnienie obowiązku oznakowania narzędzi połowowych,
  10) połów organizmów morskich niezgodnie z obowiązującymi zasadami
     określonymi w ustawie,
  11) nieprzekazywanie informacji dotyczących satelitarnego nadzoru ruchu
     statków, o których mowa w art. 45 ust. 1,
  12) poławianie organizmów morskich w okresie ochronnym oraz ich skup w
     morzu, wprowadzanie do obrotu, magazynowanie, wyładowywanie i
     transport,
  13) przekroczenie kwot połowowych,
  14) przekroczenie dopuszczalnego przyłowu,
  15) wprowadzanie do obrotu organizmów morskich wyłowionych na podstawie
     sportowego zezwolenia połowowego
 - podlega karze pieniężnej do wysokości nieprzekraczającej
  dwudziestokrotnego przeciętnego miesięcznego wynagrodzenia w gospodarce
  narodowej za rok poprzedzający, ogłaszanego przez Prezesa Głównego
  Urzędu Statystycznego.
2. Kto, wykonując rybołówstwo morskie przy użyciu statku rybackiego o
  długości całkowitej do 10 m, narusza przepisy, o których mowa w ust. 1,
  podlega karze pieniężnej do wysokości nieprzekraczającej
  dziesięciokrotnego przeciętnego miesięcznego wynagrodzenia w gospodarce
  narodowej za rok poprzedzający, ogłaszanego przez Prezesa Głównego
  Urzędu Statystycznego.
3. Minister właściwy do spraw rolnictwa określi, w drodze rozporządzenia,
  wysokość kar pieniężnych za naruszenia, o których mowa w ust. 1 i 2,
  zróżnicowane w zależności od ich rodzaju i społecznej szkodliwości.
                                    
                                Art. 77.
1. Kary pieniężne, o których mowa w art. 74-76, wymierzają w drodze
  decyzji administracyjnej okręgowi inspektorzy rybołówstwa morskiego.
2. Od decyzji, o których mowa w ust. 1, przysługuje odwołanie do ministra
  właściwego do spraw rolnictwa.
3. Decyzji, o której mowa w ust. 1, nadaje się rygor natychmiastowej
  wykonalności.
                                    
                                Art. 78.
1. Kary pieniężnej nie nakłada się, jeżeli od dnia popełnienia czynu lub
  zaniechania działania upłynęło 5 lat.
2. Wymierzonej kary pieniężnej nie pobiera się po upływie 5 lat od dnia
  wydania ostatecznej decyzji o nałożeniu kary.
3. Bieg przedawnienia, o którym mowa w ust. 2, przerywa się przez
  dokonanie pierwszej czynności egzekucyjnej, o której ukarany został
  powiadomiony.
4. Po przerwaniu biegu przedawnienia biegnie ono na nowo od dnia
  następującego po dniu, w którym zakończono postępowanie egzekucyjne.
5. Kolejne wszczęcie postępowania egzekucyjnego nie przerywa biegu
  przedawnienia.
                                    
                                Art. 79.
1. Od nieuiszczonych w terminie kar wymierzonych na podstawie art. 74-76
  pobiera się odsetki za zwłokę na zasadach i w wysokości obowiązujących
  dla zaległości podatkowych.
2. Egzekucja kar wymierzanych na podstawie art. 74-76 wraz z odsetkami za
  zwłokę następuje w trybie przepisów o postępowaniu egzekucyjnym w
  administracji.
                                    
                                Art. 80.
1. W ministerstwie obsługującym ministra właściwego do spraw rolnictwa
  tworzy się środki specjalne.
2. Przychodami środków specjalnych są środki z tytułu kar pieniężnych
  wymierzonych na podstawie art. 75 i 76 wraz z odsetkami za zwłokę oraz
  opłaty pobierane za wydawanie specjalnych zezwoleń połowowych.
3. Przychody środków specjalnych przeznaczane są na zarybianie oraz
  ochronę żywych zasobów morza.
                                    
                               Rozdział 6
   Zmiany w przepisach obowiązujących, przepisy przejściowe i końcowe
                                    
                                Art. 81.
W ustawie z dnia 21 marca 1991 r. o obszarach morskich Rzeczypospolitej
Polskiej i administracji morskiej (Dz.U. Nr 32, poz. 131, z 1994 r. Nr
27, poz. 96, z 1995 r. Nr 7, poz. 31 i Nr 47, poz. 243, z 1996 r. Nr 34,
poz. 145, z 1997r. Nr 111, poz. 726, z 1999 r. Nr 70, poz. 778 oraz z
2000 r. Nr 120, poz. 1268 i Nr 122, poz. 1321) skreśla się art. 20 i 21.
                                    
                                Art. 82.
W ustawie z dnia 4 września 1997 r. o działach administracji rządowej
(Dz.U. z 1999 r. Nr 82, poz. 928, z 2000 r. Nr 12, poz.136, Nr 43, poz.
489, Nr 48, poz. 550, Nr 62, poz. 718, Nr 70, poz. 816, Nr 73, poz. 852,
Nr 109, poz. 1158 i Nr 122, poz. 1314 i 1321 oraz z 2001 r. Nr 3 poz. 18,
Nr 5, poz. 43 i 44, Nr 42, poz. 475, Nr 63, poz. 634, Nr 73, poz. 761, Nr
76, poz. 811 i Nr 87, poz. 954) wprowadza się następujące zmiany:
1) w art. 10 w ust. 1 skreśla się pkt 4;
2) w art. 22 w ust. 1 w pkt 10 kropkę zastępuje się przecinkiem i dodaje
  się pkt 11 w brzmieniu:
   "11) racjonalnego gospodarowania żywymi zasobami morza.".
                                Art. 83.
W ustawie z dnia 9 września 2000 r. o opłacie skarbowej (Dz.U. Nr 86,
poz. 960 oraz z 2001 r. Nr 5, poz. 43, Nr 60, poz. 610, Nr 76, poz. 811 i
Nr 87, poz. 954) w załączniku do ustawy, w części IV, w kolumnie drugiej
i trzeciej wprowadza się następujące zmiany:
1) poz. 25 i 26 otrzymują brzmienie:
     "25. Od licencji połowowych na          
   wykonywanie rybołówstwa morskiego             
   wydawanych:                               
    1) na okres jednego roku,               570 zł
    2) na okres powyżej jednego roku       1140 zł
 26. Od zezwoleń wydawanych na               
   prowadzenie połowów w celach sportowo-    
   rekreacyjnych:                            
         1) na okres jednego miesiąca,       11 zł
         2) na okres jednego roku:           
           a) emerytom, rencistom oraz       
             młodzieży szkolnej w wieku      25 zł
             do 24 lat,
           b) od pozostałych".               42 zł
 
2) po poz. 26 dodaje się poz. 26 a w brzmieniu:
 "26a. Od zezwoleń na prowadzenie w          
   polskich obszarach morskich:              
        1) połowów w celach                  10 zł
         naukowo"badawczych lub szkoleniowych        
        2) chowu, hodowli albo zarybiania".  10 zł
                                        
                                Art. 84.
Wymóg, o którym mowa w art. 59, nie dotyczy statków rybackich, które
przed dniem wejścia  w życie niniejszej ustawy były wpisane do ewidencji
prowadzonej na podstawie ustawy, o której mowa w art. 89.
                                    
                                Art. 85.
Zezwolenia i licencje połowowe wydane na podstawie przepisów
dotychczasowych zachowują ważność przez okres, na jaki zostały wydane.
                                    
                                Art. 86.
Sprawy wszczęte, a niezakończone decyzją ostateczną przed dniem wejścia w
życie niniejszej ustawy, podlegają rozpoznaniu w trybie przepisów
dotychczasowych.
                                Art. 87.
1. Wpisy do ewidencji statków rybackich dokonane na podstawie przepisów
  dotychczasowych, z dniem wejścia w życie ustawy stają się wpisami do
  ewidencji w rozumieniu ustawy.
2. Armatorzy statków rybackich wpisanych do ewidencji, o których mowa w
  ust. 1, w terminie 6 miesięcy od dnia wejścia w życie ustawy złożą
  wniosek o uzupełnienie danych wpisanych do ewidencji, odpowiednio do
  treści art.  50 ust. 3.
3. Do dnia 1 stycznia 2003 r. wykonywanie rybołówstwa morskiego nie jest
  uzależnione od wpisania statku rybackiego do rejestru, o którym mowa w
  art. 57 ust. 1.
                                    
                                Art. 88.
Do czasu wydania przepisów wykonawczych przewidzianych w niniejszej
ustawie, nie dłużej jednak niż przez okres 12 miesięcy od dnia jej
wejścia w życie, zachowują moc dotychczasowe przepisy wykonawcze wydane
na podstawie ustawy, o której mowa w art. 89, jeżeli nie są sprzeczne z
niniejszą ustawą.
                                    
                                Art. 89.
Traci moc ustawa z dnia 18 stycznia 1996 r. o rybołówstwie morskim (Dz.U.
Nr 34, poz. 145 i z 1999 r. Nr 70, poz. 778).
                                    
                                Art. 90.
Ustawa wchodzi w życie po upływie 3 miesięcy od dnia ogłoszenia, z
wyjątkiem art. 45-47 i art. 76 ust. 1 pkt 11, które wchodzą w życie z
dniem 1 listopada 2002 r.
