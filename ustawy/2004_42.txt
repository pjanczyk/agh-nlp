


Tekst ustawy
przekazany do Senatu zgodnie z art. 52 regulaminu Sejmu
 
 
 
USTAWA
z dnia 7 września
2007 r.
 
o przygotowaniu
finałowego turnieju Mistrzostw Europy w Piłce Nożnej UEFA EURO 2012[1])
 
 
Rozdział 1
Przepisy ogólne
 
Art. 1.
1.   Ustawa
określa zasady przygotowania finałowego turnieju Mistrzostw Europy w Piłce
Nożnej UEFA EURO 2012.
2.   Ustawa
określa w szczególności warunki realizacji:
1)   przedsięwzięć
w zakresie projektowania, budowy, przebudowy lub remontu stadionów i innych
obiektów budowlanych na terytorium Rzeczypospolitej Polskiej niezbędnych do
przeprowadzenia turnieju, o którym mowa w ust. 1, 
2) innych
przedsięwzięć niezbędnych do przeprowadzenia turnieju, o którym mowa w ust. 1 
– zwanych dalej
„przedsięwzięciami Euro 2012”.
3.   Przepisów
ustawy nie stosuje się do przygotowania i realizacji inwestycji dotyczących
dróg krajowych i linii kolejowych o państwowym znaczeniu.
 
Art. 2.
1.   Przygotowanie
i wykonanie przedsięwzięć Euro 2012 finansuje się w szczególności ze środków:
1)   budżetu
państwa ustalonych w ustawach budżetowych, w tym w ramach limitu wydatków
na programy wieloletnie;
2)   budżetów
jednostek samorządu terytorialnego ustalonych w uchwałach budżetowych, w tym w
ramach limitu wydatków na programy wieloletnie;
3)   pochodzących
z budżetu Unii Europejskiej oraz niepodlegających zwrotowi środków z pomocy
udzielonej przez państwa członkowskie Europejskiego Porozumienia o Wolnym
Handlu (EFTA) oraz innych środków pochodzących ze źródeł zagranicznych,
niepodlegających zwrotowi.
2.   Przepis ust.
1 nie wyłącza finansowania przedsięwzięć Euro 2012 na zasadach określonych w
ustawie z dnia 28 lipca 2005 r. o partnerstwie publiczno-prywatnym (Dz. U. Nr
169, poz. 1420).
 
Art. 3.
Przedsięwzięcia,
o których mowa w art. 1 ust. 2 pkt 1, są celami publicznymi i inwestycjami celu
publicznego w rozumieniu przepisów o gospodarce nieruchomościami oraz przepisów
o planowaniu i zagospodarowaniu przestrzennym.
 
Art. 4.
1.   Rada
Ministrów określi, w drodze rozporządzenia, wykaz przedsięwzięć Euro 2012
realizowanych  na zasadach określonych w ustawie.
2.   W
rozporządzeniu, o którym mowa w ust. 1, określa się przedsięwzięcia Euro 2012
zawarte w ofercie przyjętej przez Unię Europejskich Związków Piłkarskich (UEFA)
oraz objęte zobowiązaniami i gwarancjami Rady Ministrów lub jednostek samorządu
terytorialnego, a także inne niezbędne do przeprowadzenia finałowego turnieju
Mistrzostw Europy w Piłce Nożnej UEFA EURO 2012.
 
Art. 5.
1. Rada Ministrów
ustanowi program wieloletni w celu przygotowania i wykonania przedsięwzięć Euro
2012.
2. Program
wieloletni, o którym mowa w ust. 1, zawiera:
1) nazwę programu;
2) wskazanie
jednostki organizacyjnej realizującej program lub koordynującej jego wykonanie;
3) cel programu;
4) zadania, które
mają być sfinansowane z budżetu państwa;
5) okres realizacji
programu;
6) łączne nakłady,
w tym z budżetu państwa, na realizację programu.
 
Art. 6.
Minister
właściwy do spraw kultury fizycznej i sportu przedstawia sprawozdanie z
realizacji przedsięwzięć Euro 2012:
1)   Radzie
Ministrów dwa razy w roku, do dnia 31 stycznia i 31 lipca;
2)   Sejmowi raz w
roku, do dnia 30 marca każdego roku.
 
Rozdział 2
Zasady tworzenia i
działania spółek celowych
 
Art. 7.
1. W celu
przygotowania i wykonania przedsięwzięć Euro 2012 Skarb Państwa tworzy spółki z
ograniczoną odpowiedzialnością, zwane dalej „spółkami celowymi”.
2. Oświadczenie
woli o utworzeniu spółki celowej i objęciu udziału albo udziałów w tej spółce
składa w imieniu Skarbu Państwa minister właściwy do spraw kultury fizycznej i
sportu, w formie aktu notarialnego.
3. Kapitał
zakładowy spółki celowej wynosi co najmniej 2 000 000 zł.
4. W przypadku gdy
udziały w spółce celowej są pokrywane wkładami pieniężnymi i niepieniężnymi,
wkład pieniężny wynosi co najmniej 1 000 000 zł.
5. Udział albo
udziały w spółce celowej mogą być zbywane lub obciążane przez Skarb Państwa
reprezentowany przez ministra właściwego do spraw kultury fizycznej i sportu,
za zgodą Rady Ministrów, po zrealizowaniu wszystkich przedsięwzięć Euro 2012
powierzonych spółce celowej, w umowie, o której mowa w art. 17 ust. 1.
6. Spółki, o
których mowa w ust. 1, mogą być tworzone na zasadach wynikających z ustawy
również przez miasta gospodarzy Euro 2012: 
1) Chorzów;
2) Gdańsk,
3) Kraków;
4) Poznań;
5) m.st. Warszawa;
6) Wrocław.
7. Do spółek, o
których mowa w ust. 6, przepisy ustawy stosuje się odpowiednio.  
 
Art. 8.
1. Uprawnienia ministra właściwego do spraw Skarbu
Państwa określone w przepisach ustawy z dnia 8 sierpnia 1996 r. o zasadach
wykonywania uprawnień przysługujących Skarbowi Państwa (Dz. U. Nr 106, poz.
493, z późn. zm.[2]))
w stosunku do spółki celowej wykonuje wyłącznie minister właściwy do spraw
kultury fizycznej i sportu.
2. W stosunku do
spółki celowej utworzonej przez miasta, o których mowa w art. 7 ust. 6,
uprawnienia, o których mowa w ust. 1, wykonuje wyłącznie prezydent miasta.
 
Art. 9.
1.   Zarząd spółki
celowej składa się z nie więcej niż 3 osób.
2.   Rada
nadzorcza spółki celowej składa się z nie więcej niż 5 osób. 
3.   W skład rady
nadzorczej spółki celowej wchodzi osoba zgłoszona przez ministra właściwego do
spraw finansów publicznych, osoba zgłoszona przez ministra właściwego do spraw
rozwoju regionalnego oraz osoba zgłoszona przez ministra właściwego do spraw
Skarbu Państwa.
4. W skład rady
nadzorczej spółki celowej utworzonej przez miasto wymienione w art. 7 ust. 6
wchodzi osoba zgłoszona przez marszałka województwa, osoba zgłoszona przez
wojewodę i trzy osoby zgłoszone przez prezydenta miasta.
 
Art. 10.
1.   Spółka celowa
nie może:
1)   prowadzić
działalności niezwiązanej z realizacją przedsięwzięć Euro 2012 powierzonych
spółce celowej w umowie, o której mowa w art. 17 ust. 1;
2)   tworzyć
innych podmiotów;
3)   nabywać
akcji, udziałów lub innych tytułów uczestnictwa w innych podmiotach.
2.   W stosunku do
spółki celowej nie wszczyna się postępowania naprawczego.
3.   Nie można
ogłosić upadłości spółki celowej.
 
Art. 11.
1.   Skarb Państwa
może rozwiązać spółkę celową: 
1)   po
zrealizowaniu wszystkich przedsięwzięć Euro 2012 powierzonych spółce celowej w
umowie, o której mowa w art. 17 ust. 1, albo
2)   w przypadku
niewykonywania lub nienależytego wykonywania, w całości lub części,
przedsięwzięć Euro 2012 powierzonych spółce celowej w umowie, o której mowa
w art. 17 ust. 1.
2.   Oświadczenie
woli o rozwiązaniu spółki celowej składa w imieniu Skarbu Państwa minister
właściwy do spraw kultury fizycznej i sportu w formie aktu notarialnego. Oświadczenie
woli o rozwiązaniu spółki celowej  zastępuje uchwałę zgromadzenia wspólników o
rozwiązaniu spółki.
3.   Spółki
celowej nie rozwiązuje się, jeżeli, za zgodą ministra właściwego do spraw kultury
fizycznej i sportu, właściwy podmiot powierzył spółce celowej zarządzanie
obiektami budowlanymi powstałymi w wyniku realizacji przedsięwzięć Euro 2012,
nie później jednak niż do dnia 31 grudnia 2012  r. 
4.   Rada
Ministrów określi, w drodze rozporządzenia, warunki powierzania spółce celowej
zarządzania obiektami budowlanymi powstałymi w wyniku realizacji
przedsięwzięć Euro 2012, w sposób zapewniający należyte wykorzystanie tych
obiektów, z uwzględnieniem przepisów dotyczących pomocy publicznej.
 
Art. 12.
W razie zbycia
przez Skarb Państwa, reprezentowany przez ministra właściwego do spraw kultury
fizycznej i sportu, całego udziału albo wszystkich udziałów w spółce celowej,
do spółki celowej nie stosuje się przepisów ustawy.
 
Art. 13.
1.   Przedmiotem
działalności spółek celowych jest:
1)   przygotowywanie
lub  wykonywanie przedsięwzięć Euro 2012 albo 
2) koordynowanie i nadzorowanie przedsięwzięć Euro 2012.
2.   Przedmiotem działalności spółek celowych jest w
szczególności zastępcze wykonywanie zadań inwestora i zadań nadzoru
inwestorskiego w rozumieniu przepisów ustawy z dnia 7 lipca 1994 r. – Prawo
budowlane (Dz. U. z 2006 r. Nr 156, poz. 1118, z późn. zm.[3])),
a ponadto:
1)   pozyskiwanie
i przygotowywanie dokumentacji wymaganej do złożenia wniosku o wydanie decyzji
o ustaleniu warunków zabudowy, o środowiskowych uwarunkowaniach zgody na
realizację przedsięwzięcia, o ustaleniu lokalizacji inwestycji celu
publicznego, o pozwoleniu na budowę oraz innych pozwoleń, uzgodnień i opinii
wymaganych odrębnymi przepisami do przygotowania lub wykonania przedsięwzięć
Euro 2012;
2)   występowanie
z wnioskami o wydanie decyzji, pozwoleń, uzgodnień i opinii, o których mowa w
pkt 1, oraz uczestniczenie w odpowiednich postępowaniach;
3)   nabywanie
własności lub innych praw do nieruchomości na rzecz Skarbu Państwa lub
jednostek samorządu terytorialnego, niezbędnych do przygotowania i wykonania
przedsięwzięć Euro 2012 oraz uczestniczenie w postępowaniach związanych z
wywłaszczeniem nieruchomości i innych postępowaniach dotyczących tych nieruchomości;
4)   dysponowanie
na cele budowlane nieruchomościami w celu przygotowania lub wykonania
przedsięwzięć   Euro 2012;
5)   zawieranie i
nadzorowanie wykonywania umów na dostawy, usługi i roboty budowlane niezbędne
do przygotowania lub wykonania przedsięwzięć Euro 2012;
6)   wykonywanie
innych czynności związanych bezpośrednio z przygotowaniem lub wykonaniem przedsięwzięć
Euro 2012, wynikających z odrębnych przepisów albo z umowy, o której mowa
w art. 17 ust. 1.
 
Art. 14.
1. Do członków zarządu i rady nadzorczej spółki celowej
nie stosuje się przepisów ustawy z dnia 3 marca 2000 r. o wynagradzaniu osób
kierujących niektórymi podmiotami prawnymi (Dz. U. Nr 26, poz. 306, z późn. zm.[4])).
2. W przypadku
odwołania członka zarządu i rady nadzorczej spółki celowej odprawa nie może być
większa niż wartość jednomiesięcznego wynagrodzenia.
 
Art. 15.
Do spółki
celowej nie stosuje się przepisów ustawy z dnia 1 grudnia 1995 r. o
wpłatach z zysku przez jednoosobowe spółki Skarbu Państwa (Dz. U. Nr 154, poz.
792 oraz z 2006 r. Nr 183, poz. 1353).
 
Art. 16.
W sprawach nieuregulowanych w ustawie, do
spółki celowej stosuje się przepisy ustawy z dnia 15 września 2000 r. – Kodeks
spółek handlowych (Dz. U. Nr 94, poz. 1037,  z późn. zm.[5])).
 
Rozdział 3
Umowa o
powierzenie przedsięwzięć Euro 2012
 
Art. 17.
1.   Powierzenie
spółce celowej zadań związanych z przygotowaniem lub wykonaniem przedsięwzięć
Euro 2012 następuje w drodze umowy zawartej między Skarbem Państwa,
reprezentowanym przez ministra właściwego do spraw kultury fizycznej i sportu,
a spółką celową.
2. Zadania
związane z przygotowaniem lub wykonaniem przedsięwzięć Euro 2012 może powierzyć
spółce celowej, w drodze umowy, również:
1) jednostka
samorządu terytorialnego;
2) inny organ
administracji rządowej niż określony w ust. 1 reprezentujący Skarb Państwa;
3) przedsiębiorca
prowadzący działalność gospodarczą w zakresie transportu publicznego.
3.   Zadania
określone w art. 13 i wymienione w umowie, o której mowa w ust. 1, spółka celowa
wykonuje w imieniu i na rzecz Skarbu Państwa, jednostki samorządu terytorialnego
albo przedsiębiorcy prowadzącego działalność gospodarczą w zakresie transportu
publicznego w zależności od podmiotu, z którym zawarła tę umowę.
4.   Do powierzenia spółce celowej zadań związanych z
przygotowaniem lub wykonaniem przedsięwzięć Euro 2012 określonych w
rozporządzeniu wydanym na podstawie art. 4 ust. 1 nie stosuje się przepisów
ustawy z dnia 29 stycznia 2004 r. – Prawo zamówień publicznych (Dz.
U. z 2006 r. Nr 164, poz. 1163, z późn. zm.[6])).
5.   Umowy, o
których mowa w ust. 1 i 2, sporządza się w formie pisemnej. Projekty umów, o
których mowa w ust. 1 i 2, opracowuje spółka celowa.
 
Art. 18.
1. W umowie, o
której mowa w art. 17 ust. 1, określa się w szczególności:
1)   przedsięwzięcia
Euro 2012 powierzone spółce celowej do przygotowania lub wykonania oraz zakres
czynności wykonywanych przez spółkę, a także zakres praw i obowiązków spółki
celowej z tym związanych;
2)   sposób
sprawowania kontroli wykonania zadań powierzonych spółce celowej;
3)   harmonogram
przygotowania lub wykonania przedsięwzięć Euro 2012 powierzonych spółce
celowej;
4)   założenia
przedsięwzięć Euro 2012 powierzonych spółce celowej;
5)   ostateczny
termin wykonania zadań powierzonych spółce celowej, z uwzględnieniem zdarzeń nadzwyczajnych;
6)   łączną
wartość publicznych środków finansowych przewidzianych na przygotowanie i
wykonanie przedsięwzięć Euro 2012 powierzonych spółce celowej, z podaniem
warunków, terminów i sposobów ich przekazywania wykonawcom dostaw, usług i
robót budowlanych niezbędnych do przygotowania i wykonania tych przedsięwzięć;
7)   zakres
czynności, jakie spółka celowa może powierzyć, w drodze umowy, do wykonania
właściwym przedsiębiorcom i warunki tego powierzenia;
8)   opis
nieruchomości i innych rzeczy przeznaczonych do wykonania zadań objętych
przedsięwzięciami Euro 2012 i powierzonych spółce celowej;
9)   warunki
korzystania przez spółkę celową ze stanowiących własność Skarbu Państwa albo
jednostki samorządu terytorialnego nieruchomości i innych rzeczy koniecznych do
przygotowania lub wykonania przedsięwzięć Euro 2012;
10)    sposób
zwrotu nieruchomości i innych rzeczy wykorzystanych i niewykorzystanych na
przygotowanie lub wykonanie przedsięwzięć Euro 2012 oraz dokumentacji dotyczącej
przygotowania lub wykonania tych przedsięwzięć po wykonaniu zadań powierzonych
spółce celowej;
11)    wysokość,
terminy i warunki wypłacania spółce celowej wynagrodzenia oraz warunki jego
zwiększenia i zmniejszenia;
12)    zasady odpowiedzialności stron w razie niewykonania w ca­łości
lub części albo nienależytego wykonania umowy;
13)    warunki i
sposób zmiany i rozwiązania umowy;
14)    zasady
wzajemnych rozliczeń w razie rozwiązania umowy;
15)    postanowienia
dotyczące kontroli wewnętrznej.
2.   W umowie, o
której mowa w art. 17 ust. 1, można zastrzec, że wszystkie lub niektóre umowy
zawierane z wykonawcami dostaw, usług lub robót budowlanych związanych z
przygotowaniem lub wykonaniem przedsięwzięć Euro 2012 będą wymagały zgody odpowiednio:
1) Skarbu Państwu,
reprezentowanego przez ministra właściwego do spraw kultury fizycznej i sportu
albo inny organ administracji rządowej;
2) jednostki samorządu
terytorialnego;
3) przedsiębiorcy
prowadzącego działalność gospodarczą w zakresie transportu publicznego.
 
Art. 19.
Skarb Państwa,
reprezentowany przez ministra właściwego do spraw kultury fizycznej i sportu
albo inny organ administracji rządowej, jednostka samorządu terytorialnego albo
przedsiębiorca prowadzący działalność gospodarczą w zakresie transportu
publicznego udziela spółce celowej pełnomocnictw niezbędnych do przygotowania
lub wykonania zadań powierzonych spółce celowej w umowie, o której mowa w art.
17 ust. 1.
 
Art. 20.
Powierzenie, o
którym mowa w art. 18 ust. 1 pkt 7, wymaga uprzedniej zgody rady nadzorczej
spółki celowej, jeżeli wartość zobowiązania przekracza 500 000 zł.
 
Art. 21.
Do umów
zawartych przez spółkę celową przed dniem zakończenia finałowego turnieju Mistrzostw
Europy w Piłce Nożnej UEFA EURO 2012 stosuje się odpowiednio art. 5 ustawy z
dnia 29 stycznia 2004 r. – Prawo zamówień publicznych, pod warunkiem że termin
wygaśnięcia tych umów upłynie do dnia 31 grudnia 2012 r. 
 
Art. 22.
1. W
przypadku umów zawartych na podstawie art. 18 ust. 1 pkt 7 spółka celowa
jest uprawniona do ich wypowiedzenia ze skutkiem natych­miastowym, o ile
opóźnienie w realizacji tych umów lub ich nienależyte wykonanie mogłoby
utrudnić lub uniemożliwić rozpoczęcie lub  przeprowadzenie  finałowego turnieju
Mistrzostw Europy w Piłce Nożnej UEFA EURO 2012.
2. W
przypadku, o którym mowa w ust. 1, spółka celowa po dokonaniu wypowiedzenia
jest uprawniona do powierzenia wykonania umowy innemu przedsiębiorcy.
3.   Przedsiębiorca,
któremu została wypowiedziana umowa w trybie, o którym mowa w ust. 1, może
żądać odszkodowania w zakresie szkody rzeczywiście poniesionej, chyba że umowa
stanowi inaczej.
 
Rozdział 4
Lokalizacja
przedsięwzięć Euro 2012
 
Art. 23.
1.   Decyzję o
ustaleniu lokalizacji przedsięwzięć Euro 2012, na wniosek spółki celowej lub
innego właściwego podmiotu, wydaje wojewoda w terminie 1 miesiąca od
złożenia wniosku.
2.   Wniosek o
wydanie decyzji o ustaleniu lokalizacji przedsięwzięcia Euro 2012 zawiera:
1)   mapę w skali
odpowiedniej dla przedstawienia danego przedsięwzięcia Euro 2012, w tym
istniejącego uzbrojenia, z zaznaczeniem terenu niezbędnego dla obiektów
budowlanych i ustanowienia stref ochronnych, o ile mają one zastosowanie;
2)   wymagane
odrębnymi przepisami zezwolenia i stanowiska właściwych organów.
3.   O wszczęciu
postępowania o wydanie decyzji o ustaleniu lokalizacji przedsięwzięcia Euro
2012 wojewoda zawiadamia w drodze obwiesz­czeń w urzędach gmin i w prasie
lokalnej oraz na stronach internetowych urzędu wojewódzkiego oraz urzędu gminy
właściwego dla lokalizacji przedsięwzięcia Euro 2012.
4.   W stosunku do
nieruchomości niezbędnych na potrzeby obronności i bezpieczeństwa państwa
wydanie decyzji, o której mowa w ust. 1, wymaga zgody Ministra Obrony Narodowej.
 
Art. 24.
1.   Decyzja o
ustaleniu lokalizacji przedsięwzięcia Euro 2012 zawiera w szczególności:
1)   linie
rozgraniczające teren;
2)   zatwierdzenie
podziału nieruchomości;
3)   warunki
techniczne realizacji;
4)   warunki
wynikające z potrzeb ochrony środowiska i ochrony zabytków;
5)   wymagania
dotyczące ochrony interesów osób trzecich.
2.   Wojewoda
doręcza decyzję o ustaleniu lokalizacji przedsięwzięcia Euro 2012  wnioskodawcy
oraz zawiadamia o jej wydaniu i treści pozostałe strony w drodze obwieszczeń w
urzędach gmin i w prasie lokalnej oraz na stronach internetowych urzędu
wojewódzkiego oraz urzędu gminy właściwego dla lokalizacji przedsięwzięcia Euro
2012.
3. Od decyzji
wojewody o ustaleniu lokalizacji przedsięwzięcia Euro 2012  stronie przysługuje
odwołanie do ministra właściwego do spraw budownictwa, gospodarki przestrzennej
i mieszkaniowej.
 
Art. 25.
1. W sprawach
uregulowanych w niniejszym rozdziale nie stosuje się przepisów o planowaniu i
zagospodarowaniu przestrzennym.
2. Wojewoda
wydaje pozwolenia na budowę przedsięwzięcia Euro 2012 na zasadach i w trybie
przepisów prawa budowlanego, z zastrzeżeniem ust. 3, oraz doręcza je
wnioskodawcy, a pozostałe strony zawiadamia o jego wydaniu i treści w
drodze obwieszczeń w urzędach gmin i w prasie lokalnej oraz na stronach
internetowych urzędu wojewódzkiego oraz urzędu gminy właściwego dla lokalizacji
przedsięwzięcia Euro 2012.
3. Ilekroć w
przepisach prawa budowlanego jest mowa o decyzji o warunkach zabudowy i
zagospodarowania terenu, rozumie się przez to także decyzję o ustaleniu
lokalizacji przedsięwzięcia Euro 2012.
 
Rozdział 5
Nabywanie
nieruchomości dla realizacji przedsięwzięć Euro 2012
 
Art. 26.
Spółka celowa
nabywa, w drodze umowy, na rzecz Skarbu Państwa albo jednostki samorządu
terytorialnego nieruchomości dla celów realizacji przedsięwzięć Euro 2012.
 
Art. 27.
1.   Wszczęcie
postępowania wywłaszczeniowego w odniesieniu do nieruchomości nabywanych dla realizacji
przedsięwzięć Euro 2012 następuje na wniosek spółki celowej lub innego
właściwego podmiotu, po bezskutecznym upływie terminu do zawarcia umowy, o
której mowa w art. 26, wyznaczonego przez wojewodę na piśmie właścicielowi,
użytkownikowi wieczystemu lub osobie, której przysługuje inne prawo rzeczowe do
nieruchomości. Termin ten nie może być krótszy niż 2 miesiące od dnia
otrzymania przez właściciela, użytkownika wieczystego lub osobę, której
przysługuje inne prawo rzeczowe do nieruchomości, pisemnej oferty spółki
celowej lub innego właściwego podmiotu dotyczącej zawarcia umowy.
2.   W przypadku
gdy nieruchomości przeznaczone dla realizacji przedsięwzięć Euro 2012 mają
nieuregulowany stan prawny, wszczęcie postępowania wywłaszczeniowego następuje
na wniosek spółki celowej lub innego właściwego podmiotu, bez konieczności
zachowania warunków określonych w ust. 1.
 
Art. 28.
1. Postępowanie
wywłaszczeniowe wszczyna oraz decyzje o wywłaszczeniu i o odszkodowaniu
wydaje wojewoda.
2. Od decyzji
wojewody, o których mowa w ust. 1, stronie przysługuje odwołanie do ministra
właściwego do spraw budownictwa, gospodarki przestrzennej i mieszkaniowej.
 
Art. 29.
1. Po
wszczęciu postępowania wywłaszczeniowego wojewoda, na wniosek spółki celowej
lub innego właściwego podmiotu, udziela, w drodze decyzji, zezwolenia na
niezwłoczne zajęcie nieruchomości przeznaczonych na realizację przedsięwzięć
Euro 2012.
2.   Decyzja, o
której mowa w ust. 1, uprawnia do dysponowania nieruchomością na cele budowlane
w rozumieniu przepisów prawa budowlanego.
 
Art. 30.
1.   Odszkodowanie
za wywłaszczoną nieruchomość ustala się według stanu  na dzień wydania decyzji
o ustaleniu lokalizacji przedsięwzięcia Euro 2012 oraz według jej wartości z
dnia wydania decyzji o ustaleniu wysokości odszkodowania.  
2.   Wartość nieruchomości określają rzeczoznawcy
majątkowi, o których mowa w ustawie z dnia 21 sierpnia 1997 r. o gospodarce
nieruchomościami (Dz. U. z 2004 r. Nr 261, poz. 2603, z późn. zm.[7])).
3.   Odszkodowanie,
o którym mowa w ust. 1, podlega waloryzacji na dzień wypłaty, według zasad
obowiązujących w razie zwrotu wywłaszczonych nieruchomości.
4.   Odszkodowanie
za wywłaszczone nieruchomości jest wypłacane odpowiednio ze środków budżetu państwa
albo jednostki samorządu terytorialnego.
 
Art. 31.
1.   Decyzja o ustaleniu
lokalizacji przedsięwzięcia Euro 2012 stanowi podstawę do wydania decyzji o wygaśnięciu
trwałego zarządu ustanowionego na nieruchomości, stanowiącej własność Skarbu
Państwa lub jednostki samorządu terytorialnego. Przepis art. 29 stosuje się odpowiednio.
2.   Jeżeli
nieruchomość przeznaczona na realizację przedsięwzięcia Euro 2012 stanowiąca
własność Skarbu Państwa lub jednostki samorządu terytorialnego została
wydzierżawiona lub wynajęta, decyzja o ustaleniu lokalizacji przedsięwzięcia
Euro 2012 stanowi podstawę do wypowiedzenia umowy dzierżawy lub najmu ze
skutkiem natychmiastowym. Za straty poniesione na skutek rozwiązania umowy
przysługuje odszkodowanie wypłacane ze środków budżetu państwa lub jednostki
samorządu terytorialnego.
3.   Do
rozwiązania użytkowania ustanowionego w drodze decyzji lub umowy stosuje się
odpowiednio przepisy ust. 1 i 2.
 
Art. 32.
1.   Do gruntów
rolnych i leśnych objętych decyzjami o ustaleniu lokalizacji przedsięwzięcia
Euro 2012 nie stosuje się przepisów o ochronie gruntów rolnych i leśnych, z tym
że określone w tych przepisach należności oraz jednorazowe odszkodowania w
razie dokonania przedwczesnego wyrębu drzewostanu w odniesieniu do gruntów
leśnych i zadrzewionych przeznacza się na Fundusz Leśny w Dyrekcji Generalnej
Lasów Państwowych – z tytułu wyłączenia gruntów Skarbu Państwa, zarządzanych
przez Państwowe Gospodarstwo Leśne „Lasy Państwowe”.
2.   Należności
oraz jednorazowe odszkodowania w wysokości ustalonej przez organy właściwe w
sprawach ochrony gruntów leśnych spółka celowa przekazuje na rachunek bankowy
funduszu, o którym mowa w ust. 1, po nabyciu wszystkich gruntów w danym obrębie
ewidencji gruntów, w terminie do dnia 30 czerwca każdego roku.
 
Art. 33.
W sprawach
nieuregulowanych w niniejszym rozdziale stosuje się przepisy ustawy z dnia 21
sierpnia 1997 r. o gospodarce nieruchomościami.
 
Rozdział 6
Postępowanie
administracyjne dla realizacji przedsięwzięć Euro 2012
 
Art. 34.
1.   Decyzje
administracyjne wydawane w związku z realizacją przedsięwzięć Euro 2012,
określonych w rozporządzeniu wydanym na podstawie art. 4 ust. 1,
podlegają natychmiastowemu wykonaniu.
2. Odwołanie od
decyzji administracyjnej wydanej w związku z realizacją przedsięwzięć Euro 2012
wnosi się w terminie 7 dni od dnia doręczenia decyzji stronie.
3.   Odwołanie
strony od decyzji administracyjnej wydanej w związku z realizacją przedsięwzięć
Euro 2012 rozpatruje się w terminie 14 dni.
 
Art. 35.
1.   Do skarg rozpatrywanych w postępowaniu
administracyjnym w związku z realizacją przedsięwzięć Euro 2012 stosuje się
przepisy ustawy z dnia 30 sierpnia 2002 r. – Prawo o postępowaniu przed sądami
administracyjnymi (Dz. U. Nr 153, poz. 1270, z późn. zm.[8])),
z zastrzeżeniem przepisów ustawy, z tym, że:
1)   przekazanie
akt i odpowiedzi na skargę następuje w terminie 15 dni od dnia otrzymania
skargi;
2)   skargę
rozpatruje się w terminie 30 dni od dnia otrzymania akt wraz z odpowiedzią na
skargę.
2. Termin
rozpatrzenia skargi kasacyjnej wynikającej z realizacji przedsięwzięć Euro 2012
wynosi 2 miesiące od jej wniesienia.
 
Art. 36.
1.   Nie stwierdza się nieważności ostatecznej decyzji
o pozwoleniu na budowę wydanej w związku z realizacją przedsięwzięcia Euro 2012
na podstawie ustawy z dnia 7 lipca 1994 r. – Prawo budowlane, jeżeli wniosek
o stwierdzenie nieważności tej decyzji został złożony po upływie 14 dni od
dnia, w którym decyzja stała się ostateczna, a spółka celowa rozpoczęła budowę
przedsięwzięcia Euro 2012. Przepis art. 158 § 2 ustawy z dnia 14 czerwca
1960 r. – Kodeks postępowania administracyjnego (Dz. U. z 2000 r. Nr  98,
poz. 1071, z późn. zm.[9]))
stosuje się odpowiednio.
2.   W przypadku
uwzględnienia skargi na decyzję o pozwoleniu na budowę przedsięwzięcia Euro
2012, sąd administracyjny po upływie 14 dni od dnia rozpoczęcia budowy może
stwierdzić jedynie, że decyzja narusza prawo z przyczyn wyszczególnionych w
art. 145 lub 156 ustawy z dnia 14 czerwca 1960 r. – Kodeks postępowania
administracyjnego.
3.   Przepisy ust.
1 i 2 stosuje się odpowiednio do decyzji o ustaleniu lokalizacji przedsięwzięcia
Euro 2012.
 
Art. 37.
1.   Jeżeli z
decyzji o pozwoleniu na budowę drogi lub innego przedsięwzięcia Euro 2012
wynika obowiązek dokonania przebudowy istniejących urządzeń infrastruktury
technicznej, właściwy starosta, na wniosek spółki celowej lub innego właściwego
podmiotu, może ograniczyć, w drodze decyzji, sposób korzystania z nieruchomości
przez udzielenie zezwolenia na zakładanie i przeprowadzenie na nieruchomości
ciągów drenażowych, przewodów i urządzeń służących do przesyłania płynów, pary,
gazów i energii elektrycznej oraz urządzeń łączności publicznej i sygnalizacji,
a także innych podziemnych, naziemnych lub nadziemnych obiektów i urządzeń
niezbędnych do korzystania z tych przewodów i urządzeń, jeżeli właściciel
lub użytkownik wieczysty nieruchomości nie wyraża na to zgody.
2.   Przepisy art.
124 ust. 2-8 oraz art. 124a ustawy z dnia 21 sierpnia 1997 r. o gospodarce
nieruchomościami stosuje się odpowiednio.
3.   Do egzekucji
obowiązków wynikających z decyzji, o której mowa w ust. 1, stosuje się przepisy
o postępowaniu egzekucyjnym w administracji.
 
Art. 38.
Z zastrzeżeniem
przepisów ustawy do realizacji przedsięwzięć Euro 2012 określonych w
rozporządzeniu wydanym na podstawie art. 4 ust. 1 stosuje się przepisy ustawy z
dnia 14 czerwca 1960 r. – Kodeks postępowania administracyjnego.
 
Rozdział 7
Przepis
zmieniający i przepisy końcowe­
 
Art. 39.
W ustawie z dnia 19 października 1991 r. o
gospodarowaniu nieruchomościami rolnymi Skarbu Państwa (Dz. U. z 2004 r. Nr
208, poz. 2128. z późn. zm.[10]))
w art. 24 po ust. 7a dodaje się ust. 7b w brzmieniu:
„7b. Prezes
Agencji, w drodze decyzji, przekazuje nieodpłatnie w trwały zarząd na czas
nieoznaczony ministrowi właściwemu do spraw sportu i kultury fizycznej, na jego
wniosek, nieruchomości niezbędne do przygotowania i przeprowadzenia finałowego
turnieju Mistrzostw Europy w Piłce Nożnej UEFA EURO 2012. Decyzja Prezesa
stanowi podstawę do wyłączenia nieruchomości z Zasobu Własności Rolnej Skarbu
Państwa oraz jej protokolarnego przejęcia przez właściwy organ do zasobu
nieruchomości Skarbu Państwa i jest podstawą wpisu do księgi wieczystej.”.
 
Art. 40.
1. Przepisy art.
10 ust. 2 i 3 stosuje się do dnia 31 grudnia 2012 r.
2. Przepisy art.
24 ust. 7b ustawy, o której mowa w art. 39, w brzmieniu nadanym niniejszą
ustawą, stosuje się do dnia 31 grudnia 2012 r.
 
Art. 41.
Ustawa wchodzi w
życie z dniem ogłoszenia.
 
 
 
                                                                                                                        MARSZAŁEK
SEJMU
 
 
                                                                                                                        /-/
Ludwik Dorn




[1]) Niniejszą ustawą zmienia się ustawę z
dnia 19 października 1991 r. o gospodarowaniu nieruchomościami rolnymi Skarbu
Państwa.


[2])
Zmiany wymienionej ustawy
zostały ogłoszone w Dz. U. z 1996 r. Nr 156, poz. 775, z 1997 r. Nr 106, poz.
673, Nr 115, poz. 741 i Nr 141, poz. 943, z 1998 r. Nr 155, poz. 1014, z 2000
r. Nr 48, poz. 550, z 2001 r. Nr 4, poz. 26, z 2002 r. Nr 25, poz. 253 i
Nr 240, poz. 2055, z 2004 r. Nr 99, poz. 1001, Nr 123, poz. 1291 i Nr 273,
poz. 2703, z 2005 r. Nr 169, poz. 1417 i Nr 183, poz. 1538 oraz 
z 2006 r. Nr 107, poz. 721.


[3])
Zmiany tekstu jednolitego
wymienionej ustawy zostały ogłoszone w Dz. U  z 2006 r. Nr 170, poz. 1217 oraz
z 2007 r. Nr 88, poz. 587, Nr 99, poz. 665 i Nr 127, poz. 880.


[4]) Zmiany wymienionej ustawy zostały
ogłoszone w Dz. U. z 2001 r. Nr 85, poz. 924 i Nr 154, poz. 1799, z 2002
r. Nr 113, poz. 984,  z 2003 r. Nr 45, poz. 391, Nr 60, poz. 535 i Nr 180,
poz. 1759 oraz z 2004 r. Nr 116, poz. 1207.


[5])
Zmiany wymienionej ustawy
zostały ogłoszone w Dz. U. z 2001 r. Nr 102, poz. 1117, z 2003 r. Nr 49, poz.
408, Nr 229, poz. 2276, z 2005 r. Nr 132, poz. 1108, Nr 183, poz. 1538 i Nr
184, poz. 1539 oraz z 2006 r. Nr 133, poz. 935 i Nr 208, poz. 1540.


[6]) Zmiany tekstu jednolitego wymienionej
ustawy zostały ogłoszone w Dz. U. z 2006 r. Nr 170, poz. 1217 i Nr 227,
poz. 1658 oraz z 2007 r. Nr 64, poz. 427 i Nr 82, poz. 560.


[7])
Zmiany tekstu jednolitego
wymienionej ustawy zostały ogłoszone w Dz. U. z 2004 r. Nr 281, poz. 2782, z
2005 r. Nr 130, poz. 1087, Nr 169, poz. 1420 i Nr 175, poz. 1459, z 2006 r. Nr
64, poz. 456, Nr 104, poz. 708, Nr 220, poz. 1600 i 1601 oraz z 2007 r. Nr 69,
poz. 468.


[8]) Zmiany wymienionej ustawy zostały ogłoszone
w Dz. U. z 2004 r. Nr 162, poz. 1692, z 2005 r. Nr 94, poz. 788, Nr 169, poz.
1417, Nr 250, poz. 2118 i Nr 264, poz. 2205, z 2006 r. Nr 38, poz. 268, Nr 208,
poz. 1536 i Nr 217, poz. 1590 oraz z 2007 r. Nr 120, poz. 818 i Nr 121, poz.
831.


[9]) Zmiany tekstu jednolitego wymienionej
ustawy zostały ogłoszone w Dz. U z 2001 r. Nr 49, poz. 509, z 2002 r. Nr
113, poz. 984, Nr 153, poz. 1271 i Nr 169, poz. 1387, z 2003 r. Nr 130, poz.
1188 i Nr 170, poz. 1660, z 2004 r. Nr 162, poz. 1692 oraz  z 2005 r. Nr 64,
poz. 565, Nr 78, poz. 682 i Nr 181, poz. 1524.


[10]) 
Zmiany tekstu jednolitego
wymienionej ustawy zostały ogłoszone w Dz. U. z 2004 r. Nr 281, poz. 2772, z
2005 r. Nr 132, poz. 1110, Nr 163, poz. 1362, Nr 167, poz. 1398, Nr 169, poz.
1420 i Nr 175, poz. 1459, z 2006 r. Nr 104, poz. 708, Nr 141, poz. 997, Nr 170,
poz. 1217, Nr 195, poz. 1437 i Nr 249, poz. 1832 oraz z 2007 r. Nr 35, poz. 218
i Nr 123, poz. 851.
