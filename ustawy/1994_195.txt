



 
                                        
                                                                             
                                        
                                        
                                        
                                     USTAWA
                            z dnia 30 czerwca 2000 r.
                                        
                          Prawo własności przemysłowej
                                        
                                     Tytuł I
                                 Przepisy ogólne
                                        
                                     Art. 1.
1. Ustawa normuje:
   1) stosunki w zakresie wynalazków, wzorów użytkowych, wzorów przemysłowych,
     znaków towarowych, oznaczeń geograficznych i topografii układów scalonych,
   2) zasady, na jakich przedsiębiorcy mogą przyjmować projekty
     racjonalizatorskie i wynagradzać ich twórców,
   3) zadania i organizację Urzędu Patentowego Rzeczypospolitej Polskiej,
     zwanego dalej "Urzędem Patentowym".
2. Przepisy ustawy nie uchybiają ochronie przedmiotów, o których mowa w ust. 1
  pkt 1, przewidzianej w innych ustawach.
                                     Art. 2.
Zwalczanie nieuczciwej konkurencji reguluje odrębna ustawa.
                                        
                                     Art. 3.
1. Ilekroć w ustawie jest mowa o:
   1) osobie - rozumie się przez to osobę fizyczną lub prawną,
   2) osobie zagranicznej - rozumie się przez to osobę niemającą obywatelstwa
     polskiego i odpowiednio miejsca zamieszkania albo siedziby bądź poważnego
     przedsiębiorstwa na obszarze Rzeczypospolitej Polskiej,
   3) przedsiębiorcy - rozumie się przez to osobę prowadzącą w celach
     zarobkowych działalność wytwórczą, budowlaną, handlową lub usługową, zwaną
     dalej "działalnością gospodarczą",
   4) umowie międzynarodowej - rozumie się przez to umowę międzynarodową,
     której stroną jest Rzeczpospolita Polska,
   5) Konwencji paryskiej - rozumie się przez to Akt sztokholmski zmieniający
     Konwencję paryską o ochronie własności przemysłowej z dnia 20 marca 1883
     r. (Dz.U. z 1975 r. Nr 9, poz. 51),
   6) projektach wynalazczych - rozumie się przez to wynalazki, wzory użytkowe,
     wzory przemysłowe, topografie układów scalonych i projekty
     racjonalizatorskie.
2. Przepisy ustawy dotyczące przedsiębiorców stosuje się odpowiednio również do
  osób prowadzących działalność inną niż gospodarcza, a także do jednostek
  organizacyjnych niemających osobowości prawnej.
   
                                     Art. 4.
1. Przepisy ustawy nie naruszają postanowień zawartych w umowach
  międzynarodowych.
2. Jeżeli umowa międzynarodowa normuje szczególny tryb udzielania ochrony na
  wynalazki, wzory użytkowe, wzory przemysłowe, znaki towarowe, oznaczenia
  geograficzne lub topografie układów scalonych, w sprawach nieuregulowanych w
  tej umowie lub pozostawionych w kompetencji organów krajowych, przepisy
  ustawy stosuje się odpowiednio.
                                     Art. 5.
1. Osoby zagraniczne korzystają z uprawnień wynikających z ustawy na podstawie
  umów międzynarodowych.
2. Osoby zagraniczne mogą, jeżeli nie narusza to postanowień umów
  międzynarodowych, korzystać z uprawnień wynikających z ustawy na zasadzie
  wzajemności. Przesłanki wzajemności, dla celów postępowania przed Urzędem
  Patentowym, stwierdza - po zasięgnięciu opinii właściwego ministra - Prezes
  Urzędu Patentowego.
                                     Art. 6.
1. Na warunkach określonych w ustawie udzielane są patenty na wynalazki, prawa
  ochronne na wzory użytkowe i znaki towarowe, a także prawa z rejestracji na
  wzory przemysłowe, topografie układów scalonych oraz oznaczenia geograficzne.
2. W sprawach, o których mowa w ust. 1, właściwy jest Urząd Patentowy.
                                     Art. 7.
1. Przedsiębiorcy mogą przewidzieć przyjmowanie projektów racjonalizatorskich
  na warunkach określonych w ustalanym przez siebie regulaminie racjonalizacji.
2. Przedsiębiorca może uznać za projekt racjonalizatorski w rozumieniu ustawy,
  każde rozwiązanie nadające się do wykorzystania, niebędące wynalazkiem,
  wzorem użytkowym, wzorem przemysłowym lub topografią układu scalonego.
3. W regulaminie, o którym mowa w ust. 1, przedsiębiorca określa co najmniej,
  jakie rozwiązania i przez kogo dokonane uznaje się w przedsiębiorstwie za
  projekty racjonalizatorskie, a także sposób załatwiania zgłoszonych projektów
  i zasady wynagradzania twórców tych projektów.
                                        
                                     Art. 8.
1. Na warunkach określonych w ustawie twórcy wynalazku, wzoru użytkowego, wzoru
  przemysłowego oraz topografii układu scalonego przysługuje prawo do:
   1)  uzyskania patentu, prawa ochronnego albo prawa z rejestracji,
   2) wynagrodzenia,
   3) wymieniania go jako twórcy w opisach, rejestrach oraz w innych
     dokumentach i publikacjach.
2. Twórca projektu racjonalizatorskiego przyjętego przez przedsiębiorcę do
  wykorzystania, ma prawo do wynagrodzenia określonego w regulaminie, o którym
  mowa w art. 7 ust. 1, obowiązującym w dniu zgłoszenia projektu, chyba, że
  wydany później regulamin jest dla twórcy korzystniejszy. Przepis ust. 1 pkt 3
  stosuje się odpowiednio.
3. Przepisy ust. 1 i 2 stosuje się także do współtwórcy.
                                        
                                     Art. 9.
Przedstawiciele organizacji społecznych, do których zakresu działania należą
sprawy popierania własności przemysłowej, mogą zgodnie ze swoimi statutami
udzielać pomocy twórcom projektów wynalazczych i występować w ich interesie
przed organami wymiaru sprawiedliwości oraz, z zastrzeżeniem art. 236, przed
Urzędem Patentowym.
                                    Tytuł II
                  Wynalazki, wzory użytkowe i wzory przemysłowe
                                        
                                     Dział I
                                Przepisy wspólne
                                        
                                    Art. 10.
1. Wydanie decyzji o udzieleniu patentu na wynalazek oraz prawa ochronnego na
  wzór użytkowy następuje po sprawdzeniu przez Urząd Patentowy, w ustalonym
  zakresie, czy są spełnione warunki wymagane do uzyskania patentu lub prawa
  ochronnego.
2. Wydanie decyzji o udzieleniu prawa z rejestracji wzoru przemysłowego
  następuje po sprawdzeniu w Urzędzie Patentowym prawidłowości zgłoszenia tego
  wzoru.
                                    Art. 11.
1. Prawo do uzyskania patentu na wynalazek albo prawa ochronnego na wzór
  użytkowy, jak również prawa z rejestracji wzoru przemysłowego przysługuje, z
  zastrzeżeniem ust. 2, 3 i 5, twórcy.
2. Współtwórcom wynalazku, wzoru użytkowego albo wzoru przemysłowego,
  uprawnienie do uzyskania patentu, prawa ochronnego lub prawa z rejestracji
  przysługuje wspólnie.
3. W razie dokonania wynalazku, wzoru użytkowego, albo wzoru przemysłowego w
  wyniku wykonywania przez twórcę obowiązków ze stosunku pracy, albo z
  realizacji innej umowy, prawo, o którym mowa w ust. 1, przysługuje pracodawcy
  lub zamawiającemu, chyba że strony ustaliły inaczej.
4. W umowie pomiędzy przedsiębiorcami może być określony podmiot, któremu
  przysługiwać będą prawa, o których mowa w ust. 1, w razie dokonania
  wynalazku, wzoru użytkowego albo wzoru przemysłowego w związku z wykonywaniem
  tej umowy.
5. W razie dokonania wynalazku, wzoru użytkowego albo wzoru przemysłowego przez
  twórcę przy pomocy przedsiębiorcy, przedsiębiorca ten może korzystać z tego
  wynalazku, wzoru użytkowego albo wzoru przemysłowego we własnym zakresie. W
  umowie o udzielenie pomocy strony mogą ustalić, że przedsiębiorcy przysługuje
  w całości lub części prawo, o którym mowa w ust. 1.
                                    Art. 12.
1. Prawo do uzyskania patentu na wynalazek, prawa ochronnego na wzór użytkowy
  albo prawa z rejestracji wzoru przemysłowego jest zbywalne i podlega
  dziedziczeniu.
2. Umowa o przeniesienie prawa, o którym mowa w ust. 1, wymaga, pod rygorem
  nieważności, zachowania formy pisemnej.
                                    Art. 13.
1. Pierwszeństwo do uzyskania patentu, prawa ochronnego albo prawa z
  rejestracji oznacza się, z zastrzeżeniem przepisów art. 14 i 15, według daty
  zgłoszenia wynalazku, wzoru użytkowego albo wzoru przemysłowego w Urzędzie
  Patentowym.
2. Zgłoszenie uważa się za dokonane w dniu, w którym wpłynęło ono do Urzędu
  Patentowego lub, z zastrzeżeniem ust. 4, zostało odebrane telefaksem.
3. W przypadku przesłania zgłoszenia telefaksem oryginał zgłoszenia należy
  dostarczyć w terminie 30 dni od daty nadania. Termin ten nie podlega
  przywróceniu.
4. Jeżeli zgłoszenie przesłane telefaksem jest nieczytelne lub nie jest tożsame
  z dostarczonym oryginałem, za datę zgłoszenia uznaje się dzień, w którym
  zgodnie z ust. 3, został dostarczony oryginał.
5. Przepis ust. 4 stosuje się odpowiednio, gdy oryginał zostanie dostarczony po
  terminie, o którym mowa w ust. 3; w takim przypadku zgłoszenie przesłane
  telefaksem uznaje się za niebyłe.
                                    Art. 14.
Pierwszeństwo do uzyskania patentu, prawa ochronnego albo prawa z rejestracji
przysługuje w Rzeczypospolitej Polskiej, na zasadach określonych w umowach
międzynarodowych, według daty pierwszego prawidłowego zgłoszenia wynalazku,
wzoru użytkowego albo wzoru przemysłowego we wskazanym państwie, jeżeli od tej
daty zgłoszenie w Urzędzie Patentowym dokonane zostanie w okresie:
   1) 12 miesięcy - w przypadku zgłoszeń wynalazków i wzorów użytkowych,
   2) 6 miesięcy - w przypadku zgłoszeń wzorów przemysłowych.
                                        
                                    Art. 15.
1. Pierwszeństwo do uzyskania patentu, prawa ochronnego albo prawa z
  rejestracji oznacza się, na zasadach określonych w umowach międzynarodowych,
  według daty wystawienia wynalazku, wzoru użytkowego albo wzoru przemysłowego
  w Polsce lub za granicą, na wystawie międzynarodowej oficjalnej lub
  oficjalnie uznanej, jeżeli zgłoszenie w Urzędzie Patentowym tego wynalazku,
  wzoru użytkowego albo wzoru przemysłowego dokonane zostanie w okresie 6
  miesięcy od tej daty.
2. Pierwszeństwo do uzyskania patentu, prawa ochronnego albo prawa z
  rejestracji przysługuje także, na zasadach określonych w ust. 1, w przypadku
  wystawienia wynalazku, wzoru użytkowego albo wzoru przemysłowego na innej niż
  określona w ust. 1 wystawie publicznej w Polsce, wskazanej przez Prezesa
  Urzędu Patentowego w formie obwieszczenia w Dzienniku Urzędowym
  Rzeczypospolitej Polskiej "Monitor Polski".
3. Wskazanie wystawy, o którym mowa w ust. 2, może dotyczyć tylko imprezy
  dającej rękojmię jej wiarygodności, w szczególności jeżeli cieszy się ona
  ustaloną renomą, ma długoletnią tradycję bądź organizowana jest przez uznaną
  jednostkę zajmującą się zawodowo organizacją podobnych wystaw.
4. Z zachowaniem warunków określonych w ust. 3, z inicjatywą wskazania wystawy
  publicznej w Polsce jako dającej pierwszeństwo, o którym mowa w ust. 2, może
  także wystąpić właściwy minister lub wojewoda.
                                        
                                    Art. 16.
Jeżeli wynalazek, wzór użytkowy albo wzór przemysłowy, będący przedmiotem
pierwszego prawidłowego zgłoszenia, był wcześniej wystawiony na wystawie i
korzystał, od dnia wystawienia do dnia zgłoszenia, z ochrony tymczasowej
przewidzianej w Konwencji paryskiej, pierwszeństwo do uzyskania patentu, prawa
ochronnego albo prawa z rejestracji, o którym mowa w art. 14, oraz początek
przewidzianych tam terminów do dokonania zgłoszenia w Urzędzie Patentowym,
oznacza się według daty wystawienia tego wynalazku, wzoru użytkowego albo wzoru
przemysłowego na wystawie.
                                    Art. 17.
1. Pierwszeństwo, o którym mowa w art. 14 i 15 (uprzednie pierwszeństwo), jest
  zbywalne i podlega dziedziczeniu.
2. Umowa o przeniesienie pierwszeństwa, o którym mowa w ust. 1, wymaga pod
  rygorem nieważności zachowania formy pisemnej.
                                    Art. 18.
Jeżeli zgłoszenia wynalazku, wzoru użytkowego albo wzoru przemysłowego dokonały
niezależnie od siebie co najmniej dwie osoby, które korzystają z pierwszeństwa
oznaczonego tą samą datą, prawo do uzyskania patentu, prawa ochronnego lub prawa
z rejestracji przysługuje każdej z tych osób.
                                    Art. 19.
1. Na wniosek zgłaszającego Urząd Patentowy wydaje, w celu zastrzeżenia
  pierwszeństwa za granicą, dowód dokonania zgłoszenia wynalazku, wzoru
  użytkowego albo wzoru przemysłowego w Urzędzie Patentowym (dowód
  pierwszeństwa).
2. Podstawą sporządzenia dowodu pierwszeństwa może być tylko zgłoszenie
  spełniające wymagania określone w ustawie, jako dające podstawę do uznania go
  za dokonane.
                                    Art. 20.
Twórca wynalazku, wzoru użytkowego albo wzoru przemysłowego uprawniony do
uzyskania patentu, prawa ochronnego lub prawa z rejestracji może przenieść to
prawo nieodpłatnie lub za uzgodnioną zapłatą na rzecz przedsiębiorcy albo
przekazać mu wynalazek, wzór użytkowy albo wzór przemysłowy do korzystania.
                                    Art. 21.
W przypadku przekazania wynalazku, wzoru użytkowego albo wzoru przemysłowego do
korzystania zgodnie z art. 20, z dniem jego przedstawienia na piśmie następuje
przejście na przedsiębiorcę prawa do uzyskania patentu, prawa ochronnego lub
prawa z rejestracji, pod warunkiem przyjęcia wynalazku, wzoru użytkowego albo
wzoru przemysłowego przez przedsiębiorcę do wykorzystania i zawiadomienia o tym
twórcy w terminie 1 miesiąca, chyba że strony ustalą inny termin.
                                        
                                     Art 22.
1. Jeżeli strony nie umówiły się inaczej, twórca wynalazku, wzoru użytkowego
  albo wzoru przemysłowego ma prawo do wynagrodzenia za korzystanie z tego
  wynalazku, wzoru użytkowego albo wzoru przemysłowego przez przedsiębiorcę,
  gdy prawo korzystania z niego bądź prawo do uzyskania patentu, prawa
  ochronnego lub prawa z rejestracji przysługuje przedsiębiorcy na podstawie
  art. 11 ust. 3 i 5 lub art. 21.
2. Jeżeli strony nie uzgodniły wysokości wynagrodzenia, wynagrodzenie to ustala
  się w słusznej proporcji do korzyści przedsiębiorcy z wynalazku, wzoru
  użytkowego albo wzoru przemysłowego, z uwzględnieniem okoliczności, w jakich
  wynalazek , wzór użytkowy albo wzór przemysłowy został dokonany, a w
  szczególności zakresu udzielonej twórcy pomocy przy dokonaniu wynalazku,
  wzoru użytkowego albo wzoru przemysłowego oraz zakresu obowiązków
  pracowniczych twórcy w związku z dokonaniem wynalazku, wzoru użytkowego albo
  wzoru przemysłowego.
3. Jeżeli umowa nie stanowi inaczej, wynagrodzenie wypłaca się w całości,
  najpóźniej w ciągu dwóch miesięcy po upływie roku od dnia uzyskania
  pierwszych korzyści z wynalazku, wzoru użytkowego albo wzoru przemysłowego,
  lub w częściach, w ciągu dwóch miesięcy po upływie każdego roku od uzyskania
  tych korzyści, jednak nie dłużej niż przez 5 lat.
                                        
                                    Art. 23.
Wynagrodzenie twórcy wynalazku, wzoru użytkowego albo wzoru przemysłowego,
określone i wypłacone na podstawie przepisów art. 22 ust. 2 i 3, powinno być
podwyższone, jeżeli korzyści osiągnięte przez przedsiębiorcę okażą się znacząco
wyższe od korzyści przyjętych za podstawę do ustalenia wypłaconego
wynagrodzenia.
                                    Dział II
                               Wynalazki i patenty
                                        
                                   Rozdział 1
                                    Wynalazek
                                        
                                    Art. 24.
Patenty są udzielane na wynalazki, które są nowe, posiadają poziom wynalazczy i
nadają się do przemysłowego stosowania.
                                    Art. 25.
1. Wynalazek uważa się za nowy, jeśli nie jest on częścią stanu techniki.
2. Przez stan techniki rozumie się wszystko to, co przed datą, według której
  oznacza się pierwszeństwo do uzyskania patentu, zostało udostępnione do
  wiadomości powszechnej w formie pisemnego lub ustnego opisu, przez
  stosowanie, wystawienie lub ujawnienie w inny sposób.
3. Za stanowiące część stanu techniki uważa się również informacje zawarte w
  zgłoszeniach wynalazków lub wzorów użytkowych, korzystających z
  wcześniejszego pierwszeństwa, nieudostępnione do wiadomości powszechnej, pod
  warunkiem ich ogłoszenia w sposób określony w ustawie.
4. Przepisy ust. 1-3 nie wyłączają możliwości udzielenia patentu na wynalazek
  dotyczący nowego zastosowania substancji stanowiącej część stanu techniki lub
  użycia takiej substancji do uzyskania wytworu mającego nowe zastosowanie.
                                    Art. 26.
1. Wynalazek uważa się za posiadający poziom wynalazczy, jeżeli wynalazek ten
  nie wynika dla znawcy, w sposób oczywisty, ze stanu techniki.
2. Przy ocenie poziomu wynalazczego nie uwzględnia się zgłoszeń, o których mowa
  w art. 25 ust. 3.
                                    Art. 27.
Wynalazek uważany jest za nadający się do przemysłowego stosowania, jeżeli
według wynalazku może być uzyskiwany wytwór lub wykorzystywany sposób, w
rozumieniu technicznym, w jakiejkolwiek działalności przemysłowej, nie
wykluczając rolnictwa.
                                    Art. 28.
Za wynalazki, w rozumieniu art. 24, nie uważa się w szczególności:
   1) odkryć, teorii naukowych i metod matematycznych,
   2) wytworów o charakterze jedynie estetycznym,
   3) planów, zasad i metod dotyczących działalności umysłowej lub gospodarczej
     oraz gier,
   4) wytworów, których niemożliwość wykorzystania może być wykazana w świetle
     powszechnie przyjętych i uznanych zasad nauki,
   5) programów do maszyn cyfrowych,
   6) przedstawienia informacji.
                                        
                                    Art. 29.
Patentów nie udziela się na:
   1) wynalazki, których wykorzystywanie byłoby sprzeczne z porządkiem
     publicznym lub dobrymi obyczajami; nie uważa się za sprzeczne z porządkiem
     publicznym korzystanie z wynalazku tylko dlatego, że jest zabronione przez
     prawo,
   2) odmiany roślin lub rasy zwierząt oraz czysto biologiczne sposoby hodowli
     roślin lub zwierząt; przepis ten nie ma zastosowania do mikrobiologicznych
     sposobów hodowli ani do wytworów uzyskiwanych takimi sposobami,
   3) sposoby leczenia ludzi i zwierząt metodami chirurgicznymi lub
     terapeutycznymi oraz sposoby diagnostyki stosowane na ludziach lub
     zwierzętach; przepis ten nie dotyczy produktów, a w szczególności
     substancji lub mieszanin stosowanych w diagnostyce lub leczeniu.
                                        
                                    Art. 30.
Uprawniony z patentu może uzyskać patent na ulepszenie lub uzupełnienie
wynalazku, które posiada cechy wynalazku, a nie może być stosowane samoistnie
(patent dodatkowy). Można również uzyskać patent dodatkowy do już uzyskanego
patentu dodatkowego.
                                        
                                   Rozdział 2
                              Zgłoszenie wynalazku
                                        
                                    Art. 31.
1. Zgłoszenie wynalazku w celu uzyskania patentu powinno obejmować:
   1) podanie zawierające co najmniej oznaczenie zgłaszającego, określenie
     przedmiotu zgłoszenia oraz wniosek o udzielenie patentu lub patentu
     dodatkowego,
   2) opis wynalazku ujawniający jego istotę,
   3) zastrzeżenie lub zastrzeżenia patentowe,
   4) skrót opisu.
2. Zgłoszenie wynalazku, o którym mowa w ust. 1, powinno także zawierać
  rysunki, jeżeli są one niezbędne do zrozumienia wynalazku.
3. Zgłoszenie wynalazku, które obejmuje co najmniej podanie oraz części
  wyglądające zewnętrznie na opis wynalazku i na zastrzeżenie lub zastrzeżenia
  patentowe, daje podstawę do uznania zgłoszenia za dokonane.
4. Urząd Patentowy wyznacza, pod rygorem umorzenia postępowania, termin do
  uzupełnienia zgłoszenia, jeżeli stwierdzi, że nie zawiera ono wszystkich
  części, o których mowa w ust. 3; datę wpływu ostatniego brakującego dokumentu
  uważa się za datę dokonania zgłoszenia.
5. Urząd Patentowy wyznacza zgłaszającemu termin do nadesłania rysunków, jeżeli
  zgłoszenie nie zawiera rysunków, a zgłaszający powołuje się w nim na rysunki;
  datę ich wpływu uważa się za datę dokonania zgłoszenia. Jeżeli zgłaszający
  nie nadeśle rysunków, powołanie się na rysunki uważa się za niebyłe.
                                        
                                    Art. 32.
Jeżeli zgłaszający nie jest twórcą wynalazku, powinien w podaniu wskazać twórcę
i podstawę swego prawa do uzyskania patentu.
                                        
                                    Art. 33.
1. Opis wynalazku, o którym mowa w art. 31 ust. 1 pkt 2, powinien przedstawiać
  wynalazek na tyle jasno i wyczerpująco, aby znawca mógł ten wynalazek
  urzeczywistnić. W szczególności opis powinien zawierać tytuł odpowiadający
  przedmiotowi wynalazku, określać dziedzinę techniki, której wynalazek
  dotyczy, a także znany zgłaszającemu stan techniki oraz przedstawiać w sposób
  szczegółowy  przedmiot rozwiązania, z objaśnieniem figur rysunków (jeżeli
  zgłoszenie zawiera rysunki) i przykładem lub przykładami realizacji bądź
  stosowania wynalazku.
2. Jeżeli do urzeczywistnienia wynalazku potrzebne jest przedstawienie
  mikroorganizmu, który nie jest ogólnie dostępny ani nie może być opisany w
  dostateczny sposób, przedstawienie go w tym zakresie może polegać na
  powołaniu się na dokonane zdeponowanie mikroorganizmu w kolekcji
  mikroorganizmów uznanej na podstawie umowy międzynarodowej lub w krajowej
  kolekcji mikroorganizmów, spełniającej wymagania, o których mowa w art. 35
  ust. 3, wskazanej przez Prezesa Urzędu Patentowego w drodze obwieszczenia w
  Dzienniku Urzędowym Rzeczypospolitej Polskiej "Monitor Polski".
3. Zastrzeżenia patentowe, o których mowa w art. 31 ust. 1 pkt 3, powinny być w
  całości poparte opisem wynalazku i określać w sposób zwięzły, lecz
  jednoznaczny, przez podanie cech technicznych rozwiązania, zastrzegany
  wynalazek oraz zakres żądanej ochrony patentowej (część znamienna
  zastrzeżenia). Przepis ust. 2 stosuje się odpowiednio.
4. Oprócz zastrzeżenia niezależnego lub zastrzeżeń niezależnych, które powinny
  przedstawiać ogół cech zgłaszanego wynalazku bądź kilku wynalazków, ujętych
  zgodnie z art. 34 w jednym zgłoszeniu, w zgłoszeniu występować może
  odpowiednia liczba zastrzeżeń zależnych dla przedstawienia wariantów
  wynalazku lub sprecyzowania cech wymienionych w zastrzeżeniu niezależnym.
  Każde zastrzeżenie powinno być ujęte jasno, w jednym zdaniu. Wzajemne
  powiązanie w układzie zastrzeżenia niezależnego i zastrzeżeń zależnych
  powinno być w zgłoszeniu wyraźnie przedstawione.
5. Skrót opisu, o którym mowa w art. 31 ust. 1 pkt 4, powinien zawierać zwięzłą
  i jasną informację określającą przedmiot i charakterystyczne cechy techniczne
  wynalazku oraz wskazanie jego przeznaczenia, jeżeli nie wynika to z
  określenia samego przedmiotu. Przepis ust. 2 stosuje się odpowiednio.
6. Rysunki, o których mowa w art. 31 ust. 2, powinny w sposób czytelny, w
  połączeniu z opisem i zastrzeżeniami patentowymi, odtwarzać przedmiot
  wynalazku w ujęciu schematycznym, bez tekstu, z wyjątkiem pojedynczych
  wyrazów, gdy są one konieczne. Zgłoszenie może zawierać kilka arkuszy
  rysunków. Na jednym arkuszu może znajdować się więcej niż jedna figura, lecz
  wyraźnie oddzielona jedna od drugiej.
                                        
                                    Art. 34.
1. Zgłoszenie wynalazku może obejmować jeden lub więcej wynalazków połączonych
  ze sobą w taki sposób, że stanowią wyraźnie jeden pomysł wynalazczy
  (jednolitość wynalazku).
 2. Kilka wynalazków ujętych w jednym zgłoszeniu spełnia wymóg jednolitości,
  jeżeli połączenie ich ze sobą opiera się na jednej lub wielu wspólnych, bądź
  wzajemnie sobie odpowiadających cechach technicznych spośród tych, które
  określają zastrzegane wynalazki i decydują o wkładzie wnoszonym przez nie do
  stanu techniki.
                                        
                                    Art. 35.
1. Jeżeli zgłaszający chce skorzystać z uprzedniego pierwszeństwa, powinien w
  podaniu złożyć stosowne oświadczenie oraz dołączyć dowód potwierdzający
  zgłoszenie wynalazku we wskazanym państwie bądź wystawienie go na określonej
  wystawie. Dowód taki może być również złożony w ciągu trzech miesięcy od daty
  zgłoszenia. Późniejsze złożenie takiego oświadczenia albo dowodu nie skutkuje
  przyznaniem pierwszeństwa.
2. Jeżeli zgłaszający, dla opisania wynalazku w dostateczny sposób, powołuje
  się w zgłoszeniu na zdeponowany mikroorganizm, powinien dołączyć do
  zgłoszenia poświadczenie instytucji depozytowej o jego zdeponowaniu.
  Poświadczenie takie może być również złożone w ciągu sześciu miesięcy od daty
  zgłoszenia. Późniejsze złożenie poświadczenia nie skutkuje uznaniem
  zdeponowania mikroorganizmu za równoznaczne z jego ujawnieniem w zgłoszeniu.
3. Dla uznania depozytu za odpowiadający warunkom ujawnienia wynalazku,
  instytucja depozytowa powinna zapewnić dostęp do depozytu osobom trzecim w
  toku rozpatrywania zgłoszenia wynalazku oraz przynajmniej przez cały czas
  trwania ochrony patentowej.
                                        
                                    Art. 36.
Do zgłoszenia dokonanego w celu uzyskania patentu, zgłaszający powinien dołączyć
również inne niż wymienione w art. 31, 32 i 35 dokumenty i oświadczenia, jeżeli
jest to niezbędne do uzasadnienia twierdzeń i żądań zawartych w zgłoszeniu.
Wszystkie części zgłoszenia mogą być złożone w jednym egzemplarzu, z wyjątkiem
opisu wynalazku, zastrzeżeń patentowych, rysunków oraz skrótu opisu, składanych
w liczbie i formie uzasadnionej potrzebą postępowania oraz ujednolicenia
dokumentacji.
                                     Art. 37.
1. Do czasu wydania decyzji w sprawie udzielenia patentu zgłaszający może, z
  zastrzeżeniem ust. 2, wprowadzać uzupełnienia i poprawki do zgłoszenia, które
  nie mogą jednakże wykraczać poza to, co zostało ujawnione jako przedmiot
  rozwiązania w opisie wynalazku w dniu dokonania zgłoszenia.
2. Zmiana zastrzeżeń patentowych w sposób rozszerzający pierwotny zakres
  żądanej ochrony może być dokonana tylko do czasu ogłoszenia o zgłoszeniu i
  przy zachowaniu ograniczenia, określonego w ust. 1.
                                        
                                    Art. 38.
W toku rozpatrywania zgłoszenia wynalazku lub w okresie dwóch miesięcy od daty
uprawomocnienia się decyzji o odmowie udzielenia patentu, zgłaszający może
złożyć wniosek o udzielenie prawa ochronnego na wzór użytkowy. Takie zgłoszenie
wzoru użytkowego uważa się za dokonane w dniu zgłoszenia wynalazku.
                                        
                                    Art. 39.
1. W razie dokonania zgłoszenia wynalazku z naruszeniem przepisu o jednolitości
  wynalazku, dokonane następnie, na wezwanie Urzędu Patentowego, oddzielne
  zgłoszenia wynalazków (zgłoszenia wydzielone) uważa się za dokonane w dniu
  zgłoszenia pierwotnego.
2. Jeżeli zgłaszający złoży oddzielne zgłoszenia wynalazków bez wezwania Urzędu
  Patentowego, nawet wówczas gdy zgłoszenie pierwotne spełniało warunek
  jednolitości, przepis ust. 1 stosuje się odpowiednio.
                                        
                                    Art. 40.
Wynalazek, na który polska osoba prawna bądź obywatel polski, mający miejsce
zamieszkania na obszarze Rzeczypospolitej Polskiej, chce uzyskać patent za
granicą, może być zgłoszony za granicą w celu uzyskania ochrony dopiero po
zgłoszeniu go w Urzędzie Patentowym.
                                        
                                   Rozdział 3
                       Rozpatrywanie zgłoszenia wynalazku
                                        
                                    Art. 41.
1. Po wpłynięciu zgłoszenia wynalazku Urząd Patentowy nadaje mu kolejny numer,
  stwierdza datę wpływu oraz zawiadamia o tym zgłaszającego.
2. Oznaczenie daty dokonania zgłoszenia, w przypadkach, o których mowa w art.
  13 ust. 4 i 5 oraz art. 31 ust. 4 i 5, następuje w drodze postanowienia.
                                        
                                    Art. 42.
1. Po dokonaniu zgłoszenia wynalazku, zgodnie z art. 31 ust. 3-5, Urząd
  Patentowy w toku jego rozpatrywania wydaje, z zastrzeżeniem ust. 2,
  postanowienia wzywające zgłaszającego, pod rygorem umorzenia postępowania, do
  uzupełnienia zgłoszenia lub usunięcia, w wyznaczonym terminie, wskazanych
  braków i istotnych usterek.
2. W razie stwierdzenia, że zgłoszenie dokonane zostało z naruszeniem przepisu
  o jednolitości wynalazku, Urząd Patentowy wzywa zgłaszającego do złożenia
  oddzielnych zgłoszeń. Jeżeli zgłoszenia wydzielone nie wpłyną w wyznaczonym
  terminie uważa się, że zgłoszenie pierwotne dotyczy wynalazku określonego na
  pierwszym miejscu w zastrzeżeniach patentowych, a pozostałe wynalazki zostały
  przez zgłaszającego wycofane.
                                        
                                    Art. 43.
1. O zgłoszeniu wynalazku Urząd Patentowy dokonuje ogłoszenia, z zastrzeżeniem
  ust. 2 i 3, niezwłocznie po upływie 18 miesięcy od daty pierwszeństwa do
  uzyskania patentu. Zgłaszający może w okresie dwunastu miesięcy od daty
  pierwszeństwa złożyć wniosek o dokonanie ogłoszenia w terminie wcześniejszym.
2. Nie ogłasza się o zgłoszeniu, jeżeli:
   1) dotyczy ono wynalazku tajnego,
   2) przed terminem ogłoszenia wydana została decyzja ostateczna o umorzeniu
     postępowania albo o odmowie udzielenia patentu.
3. W przypadkach, o których mowa w ust. 2, w razie ustania przyczyn
  uzasadniających nieogłaszanie o zgłoszeniu wynalazku, Urząd Patentowy dokona
  ogłoszenia niezwłocznie po wszczęciu lub wznowieniu postępowania w sprawie.
                                        
                                    Art. 44.
1. Od dnia ogłoszenia, o którym mowa w art. 43 ust. 1, osoby trzecie mogą
  zapoznać się z opisem zgłoszeniowym wynalazku, obejmującym opis wynalazku,
  zastrzeżenia patentowe i dołączone do zgłoszenia rysunki. Osoby te, mogą w
  ciągu 6 miesięcy od dnia ogłoszenia, zgłaszać do Urzędu Patentowego uwagi co
  do istnienia okoliczności uniemożliwiających udzielenie patentu.
2. W opisie zgłoszeniowym, o którym mowa w ust. 1 , zamieszcza się wszystkie
  wprowadzone do dnia ogłoszenia zmiany zastrzeżeń patentowych, z określeniem
  daty ich wprowadzenia.
                                        
                                    Art. 45.
1. W okresie poprzedzającym ogłoszenie o zgłoszeniu wynalazku akta dotyczące
  tego zgłoszenia nie mogą być bez zgody zgłaszającego ujawnione ani
  udostępnione osobom nieuprawnionym.
2. Urząd Patentowy może, jeżeli zgłaszający wyrazi na to zgodę w podaniu o
  udzielenie patentu, udostępnić osobom trzecim wyłącznie informację o
  dokonaniu tego zgłoszenia, ujawniając numer, datę, tytuł zgłoszenia oraz
  zgłaszającego.
3. W toku badania takiego zgłoszenia Urząd Patentowy może, bez zgody
  zgłaszającego, zasięgać niezbędnych opinii. Osoby uczestniczące w
  przygotowaniu i wydawaniu opinii są obowiązane do nieujawniania danych
  dotyczących zgłoszenia.
                                        
                                    Art. 46.
1. W uzasadnionych przypadkach, Urząd Patentowy sprawdzając, czy spełnione
  zostały ustawowe warunki wymagane do uzyskania patentu, może wezwać
  zgłaszającego do nadesłania w wyznaczonym terminie, pod rygorem umorzenia
  postępowania, dokumentów i wyjaśnień dotyczących tego zgłoszenia, oraz do
  wprowadzenia określonych poprawek lub uzupełnień w dokumentacji zgłoszenia, a
  także do nadesłania rysunków, które nie są niezbędne do zrozumienia
  wynalazku, jeżeli jest to potrzebne dla należytego przedstawienia wynalazku
  lub konieczne z innych względów.
2. Jeżeli po wszczęciu postępowania zgłaszający wprowadził do zgłoszenia
  uzupełnienia lub poprawki niezgodnie z przepisami ustawy, przepis ust. 1
  stosuje się odpowiednio.
3. Urząd Patentowy może, z zastrzeżeniem ust. 4, wprowadzić poprawki w
  dokumentacji zgłoszenia jedynie w celu usunięcia oczywistych pomyłek i błędów
  językowych.
4. Urząd Patentowy może w skrócie opisu wynalazku wprowadzić również inne niż
  określone w ust. 3 poprawki.
                                        
                                    Art. 47.
1. Urząd Patentowy sporządza dla każdego zgłoszenia wynalazku podlegającego
  ogłoszeniu sprawozdanie o stanie techniki, obejmujące wykaz publikacji, które
  będą brane pod uwagę przy ocenie zgłoszonego wynalazku.
2. Niezwłocznie po sporządzeniu sprawozdania, o którym mowa w ust. 1, Urząd
  Patentowy przekazuje je zgłaszającemu.
                                        
                                    Art. 48.
Urząd Patentowy wydaje postanowienie o odmowie przyznania uprzedniego
pierwszeństwa w całości lub w części, jeżeli stwierdzi, że:
   1) zgłaszający nie jest uprawniony do korzystania z uprzedniego
     pierwszeństwa,
   2) zgłoszenie dokonane za granicą, na którym zgłaszający opiera swoje
     zastrzeżenie uprzedniego pierwszeństwa, nie jest pierwszym zgłoszeniem w
     rozumieniu przepisu art. 14,
   3) wystawa, na której wystawienie jest podstawą zastrzeżenia uprzedniego
     pierwszeństwa przez zgłaszającego, nie spełnia wymagań określonych w art.
     15,
   4) wynalazek zgłoszony w Urzędzie Patentowym lub odpowiednia część tego
     wynalazku różni się od wynalazku, do którego zgłaszającemu przysługuje
     uprzednie pierwszeństwo,
   5) zgłaszający uchybił przewidzianym w art. 14 i 15 terminom dla dokonania
     zgłoszenia albo terminowi dla złożenia dowodu pierwszeństwa lub innego
     dokumentu bądź oświadczenia wymaganego do uzyskania pierwszeństwa lub
   6) zgłaszający złożył, z naruszeniem przepisu art. 35, oświadczenie o
     korzystaniu z uprzedniego pierwszeństwa.
                                        
                                    Art. 49.
1. Jeżeli Urząd Patentowy stwierdzi brak ustawowych warunków wymaganych do
  uzyskania patentu, wydaje, z zastrzeżeniem ust. 2, decyzję o odmowie jego
  udzielenia.
2. Przed wydaniem decyzji, o której mowa w ust. 1, Urząd Patentowy wyznacza
  zgłaszającemu termin do zajęcia stanowiska co do zebranych dowodów i
  materiałów mogących świadczyć o istnieniu przeszkód do uzyskania patentu.
  Dowody i materiały mogą wykraczać poza wykaz objęty sprawozdaniem o stanie
  techniki.
                                        
                                     Art. 50
1. Przepisy art. 49 stosuje się także, z zastrzeżeniem ust. 2, gdy brak
  ustawowych warunków wymaganych do uzyskania patentu dotyczy tylko części
  zgłoszenia, a zgłaszający nie ograniczy zakresu przedmiotowego żądanej
  ochrony.
2. W przypadku gdy brak ustawowych warunków wymaganych do uzyskania patentu
  dotyczy tylko niektórych wynalazków, ujętych w jednym zgłoszeniu, a
  zgłaszający nie ograniczy zakresu przedmiotowego żądanej ochrony, Urząd
  Patentowy udziela patentu na wynalazki, które spełniają ustawowe warunki
  wymagane do uzyskania patentu, a w pozostałej części odmawia jego udzielenia
  oraz postanawia o dokonaniu odpowiednich zmian w opisie zgłoszeniowym.
                                        
                                    Art. 51.
Decyzję, o której mowa w art. 49 ust. 1, Urząd Patentowy może wydać przed
ogłoszeniem o zgłoszeniu.
                                        
                                    Art. 52.
1. Urząd Patentowy wydaje decyzję o udzieleniu patentu, jeżeli nie stwierdzi
  braku ustawowych warunków do uzyskania patentu, a upłynął już okres, o którym
  mowa w art. 44 ust. 1.
2. Udzielenie patentu następuje pod warunkiem uiszczenia opłaty za pierwszy
  okres ochrony. W razie nieuiszczenia opłaty w wyznaczonym terminie, Urząd
  Patentowy stwierdza wygaśnięcie decyzji o udzieleniu patentu.
                                        
                                    Art. 53.
Udzielone  patenty podlegają wpisowi do rejestru patentowego.
                                        
                                    Art. 54.
1. Udzielenie patentu stwierdza się przez wydanie dokumentu patentowego.
2. Częścią składową dokumentu patentowego jest opis patentowy obejmujący opis
  wynalazku, zastrzeżenia patentowe i rysunki. Opis patentowy jest publikowany
  przez Urząd Patentowy.
                                        
                                    Art. 55.
1. Sprostowanie opisu patentowego może dotyczyć tylko oczywistych pomyłek albo
  błędów drukarskich.
2. W postanowieniu o sprostowaniu Urząd Patentowy określa jednocześnie, czy i w
  jakim zakresie:
   1) powinna nastąpić ponowna publikacja opisu,
   2) uprawniony jest obowiązany pokryć koszty związane z ponowną publikacją
     opisu.
3. Informację o sprostowaniu opisu patentowego ogłasza się w "Wiadomościach
  Urzędu Patentowego".
                                        
                                   Rozdział 4
                                 Wynalazek tajny
                                        
                                    Art. 56.
1. Wynalazek dokonany przez obywatela polskiego może być uznany za tajny,
  jeżeli dotyczy obronności lub bezpieczeństwa Państwa.
2. Wynalazkami dotyczącymi obronności Państwa są w szczególności rodzaje broni
  lub sprzętu wojskowego oraz sposoby walki.
3. Wynalazkami dotyczącymi bezpieczeństwa Państwa są w szczególności środki
  techniczne stosowane przez służby państwowe uprawnione do wykonywania
  czynności operacyjno-rozpoznawczych, a także nowe rodzaje wyposażenia i
  sprzętu oraz sposoby ich wykorzystywania przez te służby.
                                        
                                    Art. 57.
1. Wynalazek tajny stanowi tajemnicę państwową.
2. O tajności wynalazku dotyczącego obronności lub bezpieczeństwa Państwa
  postanawiają, odpowiednio, minister właściwy do spraw obrony narodowej,
  minister właściwy do spraw wewnętrznych lub Szef Urzędu Ochrony Państwa.
                                        
                                    Art. 58.
1. Zgłoszenia wynalazku tajnego w Urzędzie Patentowym można dokonać tylko w
  celu zastrzeżenia pierwszeństwa do uzyskania patentu. W okresie, w jakim
  zgłoszony wynalazek pozostaje tajny, Urząd Patentowy nie rozpatruje tego
  zgłoszenia.
2. Jeżeli postanowienie o tajności wynalazku zostało podjęte po wpłynięciu
  zgłoszenia do Urzędu Patentowego, przepis ust. 1 stosuje się odpowiednio.
                                        
                                    Art. 59.
1. Prawo do uzyskania patentu na wynalazek tajny zgłoszony w Urzędzie
  Patentowym w celu zastrzeżenia pierwszeństwa przechodzi, za odszkodowaniem,
  na Skarb Państwa reprezentowany odpowiednio przez ministra właściwego do
  spraw obrony narodowej, ministra właściwego do spraw wewnętrznych lub Szefa
  Urzędu Ochrony Państwa.
2. Wysokość odszkodowania, o którym mowa w ust. 1, określa się według wartości
  rynkowej wynalazku.
3. Jeżeli strony nie uzgodniły wysokości i warunków wypłaty odszkodowania, o
  którym mowa w ust. 1, odszkodowanie to, ustalone odpowiednio przez ministra
  właściwego do spraw obrony narodowej, ministra właściwego do spraw
  wewnętrznych lub Szefa Urzędu Ochrony Państwa, wypłaca się ze środków budżetu
  Państwa jednorazowo lub w częściach co roku, jednak nie dłużej niż przez 5
  lat.
                                        
                                    Art. 60.
1. O uznaniu, że wynalazek przestał być wynalazkiem tajnym, postanawia
  odpowiednio minister właściwy do spraw obrony narodowej, minister właściwy do
  spraw wewnętrznych lub Szef Urzędu Ochrony Państwa. W tym przypadku, na
  wniosek właściwego organu, Urząd Patentowy wszczyna albo wznawia postępowanie
  o udzielenie patentu, jeżeli nie upłynął jeszcze okres 20 lat od daty
  zgłoszenia wynalazku.
2. Zgłoszenia wynalazków tajnych uważa się za niebyłe po upływie okresu, o
  którym mowa w ust. 1.
                                        
                                    Art. 61.
Rada Ministrów określi, w drodze rozporządzenia, rodzaje wynalazków dotyczących
obronności lub bezpieczeństwa Państwa oraz tryb postępowania z takimi
wynalazkami, zarówno przed stwierdzeniem przez właściwy organ czy są to
wynalazki tajne, jak też po wydaniu postanowienia o ich tajności.
                                        
                                    Art. 62.
1. Urząd Patentowy przesyła ministrowi właściwemu do spraw obrony narodowej,
  ministrowi właściwemu do spraw wewnętrznych oraz Szefowi Urzędu Ochrony
  Państwa, w zakresie dokonanych uzgodnień, wykazy zgłoszonych wynalazków
  mogących dotyczyć obronności albo bezpieczeństwa Państwa a także - na żądanie
  tych organów - opisy i rysunki wynalazków. Przepis art. 45 ust. 3 zdanie
  drugie stosuje się odpowiednio.
2. Akta dotyczące zgłoszenia wynalazku tajnego mogą być udostępnione do wglądu
  tylko osobom upoważnionym przez ministra właściwego do spraw obrony
  narodowej, ministra właściwego do spraw wewnętrznych lub Szefa Urzędu Ochrony
  Państwa.
                                   Rozdział 5
                                     Patent
                                        
                                    Art.  63.
1. Przez uzyskanie patentu nabywa się prawo wyłącznego korzystania z wynalazku
  w sposób zarobkowy lub zawodowy na całym obszarze Rzeczypospolitej Polskiej.
2.  Zakres przedmiotowy patentu określają zastrzeżenia patentowe, zawarte w
  opisie patentowym. Opis wynalazku i rysunki mogą służyć do wykładni
  zastrzeżeń patentowych.
3.  Czas trwania patentu wynosi 20 lat od daty dokonania zgłoszenia wynalazku w
  Urzędzie Patentowym.
                                    Art. 64.
1. Patent na wynalazek dotyczący sposobu wytwarzania obejmuje także wytwory
  uzyskane bezpośrednio tym sposobem.
2. W stosunku do nowych wytworów albo gdy uprawniony wykaże, że nie mógł
  ustalić, mimo podjęcia należytych wysiłków, rzeczywiście zastosowanego przez
  inną osobę sposobu wytwarzania wytworu, domniemywa się, że wytwór, który może
  być uzyskany opatentowanym sposobem, został tym sposobem wytworzony.
3. W przypadku, o którym mowa w ust. 2, przy przeprowadzaniu dowodu
  przeciwnego, należy brać pod uwagę prawnie uzasadniony interes pozwanego w
  zakresie ochrony jego tajemnic produkcyjnych i handlowych.
                                    Art. 65.
Patent na wynalazek, dotyczący użycia substancji stanowiącej część stanu
techniki do uzyskania wytworu mającego nowe zastosowanie, obejmuje także wytwory
specjalnie przygotowane zgodnie z wynalazkiem do takiego zastosowania.
                                        
                                    Art. 66.
1. Uprawniony z patentu może zakazać osobie trzeciej, nie mającej jego zgody,
  korzystania z wynalazku w sposób zarobkowy lub zawodowy polegający na:
   1) wytwarzaniu, używaniu, oferowaniu, wprowadzaniu do obrotu lub
     importowaniu dla tych celów produktu będącego przedmiotem wynalazku lub
   2) stosowaniu sposobu będącego przedmiotem wynalazku, jak też używaniu,
     oferowaniu, wprowadzaniu do obrotu lub importowaniu dla tych celów
     produktów otrzymanych bezpośrednio takim sposobem.
2. Uprawniony z patentu może w drodze umowy udzielić innej osobie upoważnienia
  (licencji) do korzystania z jego wynalazku (umowa licencyjna).
                                        
                                    Art. 67.
1. Patent jest zbywalny i podlega dziedziczeniu.
2. Umowa o przeniesienie patentu wymaga, pod rygorem nieważności, zachowania
  formy pisemnej.
3. Przeniesienie patentu staje się skuteczne wobec osób trzecich z chwilą wpisu
  tego przeniesienia do rejestru patentowego.
                                        
                                    Art. 68.
1. Uprawniony z patentu lub z licencji nie może nadużywać swego prawa, w
  szczególności przez uniemożliwianie korzystania z wynalazku przez osobę
  trzecią, jeżeli jest ono konieczne do zaspokojenia potrzeb rynku krajowego, a
  zwłaszcza, gdy wymaga tego interes publiczny a wyrób jest dostępny
  społeczeństwu w niedostatecznej ilości lub jakości albo po nadmiernie
  wysokich cenach.
2. Nie uważa się za nadużycie prawa, o którym mowa w ust. 1, uniemożliwiania
  korzystania z wynalazku przez osoby trzecie w okresie 3 lat od dnia
  udzielenia patentu.
3. Urząd Patentowy może żądać od uprawnionego z patentu lub z licencji
  wszelkich wyjaśnień dotyczących zakresu korzystania z wynalazku w celu
  stwierdzenia, czy patent nie jest nadużywany.
4. Przepisy ust. 1 i 2 nie naruszają przepisów o przeciwdziałaniu praktykom
  monopolistycznym.
                                        
                                    Art. 69.
1. Nie narusza się patentu przez:
   1) korzystanie z wynalazku dotyczącego środków komunikacji i ich części lub
     urządzeń, które znajdują się na obszarze Rzeczypospolitej Polskiej
     czasowo, a także przedmiotów, które znajdują się na tym obszarze w
     komunikacji tranzytowej,
   2) korzystanie z wynalazku dla celów państwowych w niezbędnym wymiarze, bez
     prawa wyłączności, jeżeli jest to konieczne do zapobieżenia lub usunięcia
     stanu zagrożenia ważnych interesów Państwa, w szczególności w zakresie
     bezpieczeństwa i porządku publicznego,
   3) stosowanie wynalazku do celów badawczych i doświadczalnych, dla dokonania
     jego oceny, analizy albo nauczania,
   4) korzystanie z wynalazku, w niezbędnym zakresie, dla wykonania czynności
     jakie na podstawie przepisów prawa są wymagane dla uzyskania rejestracji
     bądź zezwolenia, stanowiących warunek dopuszczenia do obrotu niektórych
     wytworów ze względu na ich przeznaczenie, w szczególności środków
     farmaceutycznych,
   5) wykonanie leku w aptece na podstawie indywidualnej recepty lekarskiej.
2. Decyzję o korzystaniu z wynalazku w sytuacji, o której mowa w ust. 1 pkt 2,
  podejmuje w zależności od okoliczności właściwy minister lub wojewoda i
  niezwłocznie zawiadamia o tym uprawnionego. W decyzji określa się zakres i
  okres korzystania z wynalazku.
3. Na decyzję, o której mowa w ust. 2, służy skarga do Naczelnego Sądu
  Administracyjnego.
4. Osobie, której wynalazek jest wykorzystywany dla celów państwowych,
  przysługuje prawo do wynagrodzenia ze środków budżetu Państwa, w wysokości
  odpowiadającej wartości rynkowej licencji.
5. Uzyskanie rejestracji bądź zezwolenia, o których mowa w ust. 1 pkt 4, nie
  wpływa na odpowiedzialność cywilną za wprowadzenie wyrobów do obrotu bez
  zgody uprawnionego, jeżeli taka zgoda jest potrzebna.
                                        
                                    Art. 70.
Patent nie rozciąga się na działania dotyczące wyrobu według wynalazku lub
wytworzonego sposobem według wynalazku, polegające w szczególności na oferowaniu
go do sprzedaży lub wprowadzaniu do obrotu, jeżeli wyrób ten został uprzednio,
zgodnie z prawem, wprowadzony do obrotu na obszarze Rzeczypospolitej Polskiej
przez uprawnionego lub za jego zgodą. Nie stanowi również naruszenia patentu
import wyrobu według wynalazku lub wytworzonego sposobem według wynalazku,
wprowadzonego uprzednio do obrotu, zgodnie z prawem, na terytorium państwa, z
którym Rzeczpospolita Polska zawarła umowę o utworzeniu strefy wolnego handlu.
                                        
                                    Art. 71.
1. Korzystający w dobrej wierze z wynalazku na obszarze Rzeczypospolitej
  Polskiej, w chwili stanowiącej o pierwszeństwie do uzyskania patentu, może z
  niego nadal bezpłatnie korzystać w swoim przedsiębiorstwie w zakresie, w
  jakim korzystał dotychczas. Prawo to przysługuje również temu, kto w tej
  samej chwili przygotował już wszystkie istotne urządzenia potrzebne do
  korzystania z wynalazku.
2. Prawa określone w ust. 1 podlegają, na wniosek zainteresowanego, wpisowi do
  rejestru patentowego. Prawa te mogą zostać przeniesione na inną osobę tylko
  łącznie z przedsiębiorstwem.
                                        
                                    Art. 72.
1. Współuprawniony z patentu może, bez zgody pozostałych współuprawnionych,
  korzystać z wynalazku we własnym zakresie oraz dochodzić roszczeń z powodu
  naruszenia patentu.
2. W razie uzyskania korzyści z wynalazku przez jednego ze współuprawnionych
  każdy z pozostałych współuprawnionych ma prawo, o ile umowa nie stanowi
  inaczej, do odpowiedniej części z jednej czwartej tych korzyści po potrąceniu
  nakładów, stosownie do swego udziału w patencie.
3. W zakresie nieuregulowanym w ust. 1 i 2 stosuje się odpowiednio, o ile umowa
  o wspólności patentu nie stanowi inaczej, przepisy Kodeksu cywilnego o
  współwłasności w częściach ułamkowych.
 4. Przepisy ust. 1-3  stosuje się odpowiednio do wspólności prawa do uzyskania
  patentu.
                                        
                                    Art. 73.
Uprawniony z patentu może wskazać, w szczególności przez stosowne oznaczenie na
towarach, że jego wynalazek korzysta z ochrony.
                                        
                                    Art. 74.
W razie zgłoszenia wynalazku albo uzyskania na wynalazek patentu przez osobę
nieuprawnioną, uprawniony może żądać umorzenia postępowania albo unieważnienia
patentu. Może również żądać udzielenia mu patentu albo przeniesienia na niego
już udzielonego patentu za zwrotem kosztów zgłoszenia wynalazku lub uzyskania
patentu.
                                        
                                    Art. 75.
1. Osoba, która w dobrej wierze uzyskała albo nabyła patent, przeniesiony
  następnie na podstawie art. 74 na rzecz osoby uprawnionej, albo uzyskała w
  dobrej wierze licencję, a korzystała z wynalazku co najmniej przez rok przed
  wszczęciem postępowania o przeniesienie patentu lub w tym okresie
  przygotowała wszystkie istotne urządzenia potrzebne do korzystania z
  wynalazku, może z tego wynalazku korzystać w swoim przedsiębiorstwie w
  zakresie, w jakim z niego korzystała w chwili wszczęcia tego postępowania, z
  zastrzeżeniem obowiązku uiszczania uprawnionemu ustalonego wynagrodzenia.
2. Prawo do korzystania z wynalazku określone w ust. 1 podlega, na wniosek
  zainteresowanego, wpisowi do rejestru patentowego. Prawo to może zostać
  przeniesione na inną osobę tylko łącznie z przedsiębiorstwem.
                                        
                                   Rozdział 6
                                Umowy licencyjne
                                        
                                    Art. 76.
1. Umowa licencyjna wymaga, pod rygorem nieważności, zachowania formy pisemnej.
2. W umowie licencyjnej można ograniczyć korzystanie z wynalazku (licencja
  ograniczona). Jeżeli w umowie licencyjnej nie ograniczono zakresu korzystania
  z wynalazku, licencjobiorca ma prawo korzystania z wynalazku w takim samym
  zakresie jak licencjodawca (licencja pełna).
3. Licencja wygasa najpóźniej z chwilą wygaśnięcia patentu. Strony mogą
  przewidzieć dłuższy okres obowiązywania umowy w zakresie postanowień innych
  niż licencja, obejmujących w szczególności odpłatne świadczenia konieczne do
  korzystania z wynalazku.
4. Jeżeli umowa licencyjna nie zastrzega wyłączności korzystania z wynalazku w
  określony sposób, udzielenie licencji jednej osobie nie wyklucza możliwości
  udzielenia licencji innym osobom, a także jednoczesnego korzystania z
  wynalazku przez uprawnionego z patentu (licencja niewyłączna).
5. Uprawniony z licencji może udzielić dalszej licencji (sublicencja) tylko za
  zgodą uprawnionego z patentu; udzielenie dalszej sublicencji jest
  niedozwolone.
6. Licencja podlega, na wniosek zainteresowanego, wpisowi do rejestru
  patentowego. Uprawniony z licencji wyłącznej wpisanej do rejestru może na
  równi z uprawnionym z patentu dochodzić roszczeń z powodu naruszenia patentu,
  chyba że umowa licencyjna stanowi inaczej.
                                        
                                    Art. 77.
Jeżeli umowa licencyjna nie stanowi inaczej, licencjodawca jest obowiązany do
przekazania licencjobiorcy wszystkich posiadanych przez niego w chwili zawarcia
umowy licencyjnej informacji i doświadczeń technicznych potrzebnych do
korzystania z wynalazku.
                                        
                                    Art. 78.
W razie przejścia patentu obciążonego licencją, umowa licencyjna jest skuteczna
wobec następcy prawnego.
                                        
                                    Art. 79.
Do umowy o korzystanie z wynalazku zgłoszonego w Urzędzie Patentowym, na który
nie udzielono jeszcze patentu, jak również do umowy o korzystanie z wynalazku
niezgłoszonego, a stanowiącego tajemnicę przedsiębiorcy, stosuje się odpowiednio
przepisy o umowie licencyjnej, chyba że strony postanowiły inaczej.
                                        
                                    Art. 80.
1. Uprawniony z patentu może złożyć w Urzędzie Patentowym oświadczenie o
  gotowości udzielenia licencji na korzystanie z jego wynalazku (licencja
  otwarta). Oświadczenie takie nie może zostać odwołane  ani zmienione.
2. Informacja o złożeniu oświadczenia, o którym mowa w ust. 1, podlega wpisowi
  do rejestru patentowego.
3. W razie złożenia oświadczenia o gotowości udzielenia licencji otwartej,
  opłaty okresowe za ochronę wynalazku zmniejsza się o połowę. Przepis ten
  stosuje się również do jednorazowej opłaty za ochronę lub do pierwszej opłaty
  okresowej, jeżeli ta zmniejszona opłata wpłynie wraz z oświadczeniem
  najpóźniej w wyznaczonym terminie.
4. Licencja otwarta jest pełna i niewyłączna, a opłata licencyjna nie może
  przekraczać 10% korzyści uzyskanych przez licencjobiorcę w każdym roku
  korzystania z wynalazku, po potrąceniu nakładów.
5. Licencję otwartą uzyskuje się przez:
   1) zawarcie umowy licencyjnej, albo
   2) przystąpienie do korzystania z wynalazku bez podjęcia rokowań lub przed
     ich zakończeniem; w tym przypadku licencjobiorca jest obowiązany
     zawiadomić o tym pisemnie licencjodawcę w terminie miesiąca od chwili
     przystąpienia do korzystania z wynalazku.
6. Jeżeli umowa nie stanowi inaczej, licencjobiorca uiszcza maksymalną opłatę,
  przewidzianą w ust. 4, w terminie miesiąca po zakończeniu każdego roku
  kalendarzowego, w którym licencjobiorca korzystał z wynalazku, chyba że
  oświadczenie licencjodawcy przewiduje niższą opłatę.
                                        
                                    Art. 81.
Jeżeli umowa o wykonanie prac badawczych lub inna podobna umowa nie stanowi
inaczej, domniemywa się, że wykonawca prac udzielił zamawiającemu licencji na
korzystanie z wynalazków zawartych w przekazanych wynikach prac (licencja
dorozumiana).
                                        
                                   Rozdział 7
                               Licencja przymusowa
                                        
                                    Art. 82.
1. Urząd Patentowy może udzielić zezwolenia na korzystanie z opatentowanego
  wynalazku innej osoby (licencja przymusowa), gdy:
   1) jest to konieczne do zapobieżenia lub usunięcia stanu zagrożenia
     bezpieczeństwa Państwa, w szczególności w dziedzinie obronności, porządku
     publicznego, ochrony życia i zdrowia ludzkiego oraz ochrony środowiska
     naturalnego,
   2) zostanie stwierdzone, że patent jest nadużywany w rozumieniu art. 68 lub
   3) zostanie stwierdzone, że uprawniony z patentu udzielonego z wcześniejszym
     pierwszeństwem (patentu wcześniejszego) uniemożliwia, nie godząc się na
     zawarcie umowy licencyjnej, zaspokojenie potrzeb rynku krajowego przez
     stosowanie opatentowanego wynalazku (patent zależny), z którego
     korzystanie wkraczałoby w zakres patentu wcześniejszego; w tym przypadku
     uprawniony z patentu wcześniejszego może żądać udzielenia mu zezwolenia na
     korzystanie z wynalazku będącego przedmiotem patentu zależnego (licencja
     wzajemna).
2. Warunkiem udzielenia licencji przymusowej na korzystanie z wynalazku, w
  przypadku, o którym mowa w ust. 1 pkt 3, jest stwierdzenie, że korzystanie z
  wynalazku będącego przedmiotem patentu zależnego, jeżeli są to wynalazki
  dotyczące tego samego przedmiotu, wprowadza istotny postęp techniczny o
  poważnym znaczeniu gospodarczym. W przypadku wynalazku dotyczącego
  technologii półprzewodników, licencja przymusowa może być udzielona tylko dla
  przeciwdziałania praktykom bezzasadnie ograniczającym konkurencję.
3. Urząd Patentowy, po stwierdzeniu, że patent jest nadużywany w rozumieniu
  art. 68, może postanowić o możliwości ubiegania się o licencję przymusową i
  ogłasza to w "Wiadomościach Urzędu Patentowego".
4. Licencja przymusowa może zostać udzielona, jeżeli ubiegający się o nią
  wykaże, że czynił wcześniej, w dobrej wierze, starania w celu uzyskania
  licencji. Spełnienie tego warunku nie jest konieczne do udzielenia licencji
  przymusowej w celu zapobieżenia lub usunięcia stanu zagrożenia bezpieczeństwa
  Państwa albo w przypadku ogłoszenia o możliwości ubiegania się o licencję
  przymusową.
5. Zwolnienie z warunku, o którym mowa w ust. 4, w przypadku ogłoszenia o
  możliwości ubiegania się o licencję przymusową, nie dotyczy wniosków o
  udzielenie licencji złożonych po upływie roku od dnia tego ogłoszenia.
                                        
                                    Art. 83.
Licencja przymusowa jest licencją niewyłączną.
                                        
                                    Art. 84.
1. Korzystający z wynalazku na podstawie licencji przymusowej jest obowiązany
  uiścić na rzecz uprawnionego opłatę licencyjną.
2. Urząd Patentowy określa zakres i czas trwania licencji przymusowej oraz
  szczegółowe warunki jej wykonywania, a także, odpowiednio do wartości
  rynkowej licencji, wysokość opłaty licencyjnej oraz sposób i terminy jej
  zapłaty.
                                        
                                    Art. 85.
Licencja przymusowa może zostać przeniesiona tylko łącznie z przedsiębiorstwem
lub tą jego częścią, w której jest ona wykonywana. Licencja przymusowa dotycząca
patentu wcześniejszego może być przeniesiona na inną osobę tylko łącznie z
patentem zależnym.
                                        
                                    Art. 86.
W szczególnie uzasadnionych przypadkach decyzja o udzieleniu licencji
przymusowej, w części dotyczącej zakresu i czasu trwania licencji bądź też
wysokości opłaty licencyjnej, może być po upływie dwóch lat od jej wydania
zmieniona na wniosek zainteresowanego.
                                        
                                    Art. 87.
Licencja przymusowa oraz licencja wzajemna podlegają na wniosek zainteresowanego
wpisowi do rejestru patentowego.
                                        
                                    Art. 88.
Przepisy o udzieleniu licencji przymusowej w przypadku, o którym mowa w art. 82
ust. 1 pkt 3, stosuje się odpowiednio do wzoru użytkowego, z którego korzystanie
wkraczałoby w zakres patentu wcześniejszego.
                                        
                                   Rozdział 8
                       Unieważnienie i wygaśnięcie patentu
                                        
                                     Art. 89.
1. Patent może być unieważniony w całości lub w części, na wniosek każdej
  osoby, która ma w tym interes prawny, jeżeli wykaże ona, że nie zostały
  spełnione ustawowe warunki wymagane do uzyskania patentu.
2. Prokurator Generalny Rzeczypospolitej Polskiej lub Prezes Urzędu Patentowego
  może w interesie publicznym wystąpić z wnioskiem o unieważnienie patentu albo
  przystąpić do toczącego się postępowania w sprawie.
                                        
                                    Art. 90.
1. Patent wygasa na skutek:
   1) upływu okresu, na który został udzielony,
   2) zrzeczenia się patentu przez uprawnionego przed Urzędem Patentowym, za
     zgodą osób, którym służą prawa na patencie,
   3) nieuiszczenia w przewidzianym terminie opłaty okresowej, albo
   4) trwałej utraty możliwości korzystania z wynalazku, z powodu braku
     potrzebnego do tego mikroorganizmu, który stał się niedostępny i nie może
     być odtworzony na podstawie opisu.
2. W sprawach, o których mowa w ust. 1 pkt 2-4, Urząd Patentowy wydaje decyzje
  stwierdzające wygaśnięcie patentu.
3. Patent wygasa, z zastrzeżeniem ust. 4, w dniu, w którym nastąpiło zdarzenie,
  z jakim ustawa wiąże skutek wygaśnięcia patentu. Data wygaśnięcia patentu
  powinna być potwierdzona w decyzji.
4. Wygaśnięcie patentu z powodu nieuiszczenia w przewidzianym terminie opłaty
  okresowej następuje w dniu, w którym upłynął poprzedni okres ochrony
  wynalazku.
                                        
                                    Art. 91.
Wraz z patentem głównym tracą moc patenty dodatkowe. Jeżeli patent główny traci
moc z przyczyny niemającej wpływu na wynalazek będący przedmiotem patentu
dodatkowego, patenty dodatkowe do patentu głównego stają się patentami i
zachowują moc przez okres, na który został udzielony patent główny.
                                        
                                    Art. 92.
Unieważnienie albo wygaśnięcie patentu podlega wpisowi do rejestru patentowego.
                                        
                                     Art. 93
Prezes Rady Ministrów określi, w drodze rozporządzenia, szczegółowe wymogi jakim
powinno odpowiadać zgłoszenie wynalazku, szczegółowy zakres i tryb rozpatrywania
oraz badania zgłoszeń w Urzędzie Patentowym, uwzględniając w szczególności
sposób i formę ogłoszenia o zgłoszeniu wynalazku, zakres, w jakim Urząd
Patentowy może dokonywać poprawek w skrócie opisu, a także formę sporządzanego
sprawozdania o stanie techniki i sposób oraz termin udostępniania go osobom
trzecim. Określenie wymogów, jakim powinno odpowiadać zgłoszenie, nie może
prowadzić do tworzenia nadmiernych ponad potrzebę, utrudnień dla zgłaszającego.
                                        
                                    Dział III
                Wzory użytkowe i prawa ochronne na wzory użytkowe
                                        
                                    Art. 94.
1. Wzorem użytkowym jest nowe i użyteczne rozwiązanie o charakterze
  technicznym, dotyczące kształtu, budowy lub zestawienia przedmiotu o trwałej
  postaci.
2. Wzór użytkowy uważa się za rozwiązanie użyteczne, jeżeli pozwala ono na
  osiągnięcie celu mającego praktyczne znaczenie przy wytwarzaniu lub
  korzystaniu z wyrobów.
                                        
                                    Art. 95.
1. Na wzór użytkowy może być udzielone prawo ochronne.
2. Przez uzyskanie prawa ochronnego nabywa się prawo wyłącznego korzystania ze
  wzoru użytkowego w sposób zarobkowy lub zawodowy na całym obszarze
  Rzeczypospolitej Polskiej.
 3. Czas trwania prawa ochronnego wynosi dziesięć lat od daty dokonania
  zgłoszenia wzoru użytkowego w Urzędzie Patentowym.
                                        
                                    Art. 96.
Zakres przedmiotowy prawa ochronnego określają zastrzeżenia ochronne zawarte w
opisie ochronnym wzoru użytkowego.
                                        
                                    Art. 97.
1. Do zgłoszenia wzoru użytkowego stosuje się odpowiednio, z zastrzeżeniem ust.
  2, przepisy art. 31-33.
2. Zgłoszenie wzoru użytkowego zawiera rysunki.
3. Zgłoszenie wzoru użytkowego może obejmować tylko jedno rozwiązanie.
4. Wymóg, o którym mowa w ust. 3, nie ogranicza ujęcia w zgłoszeniu różnych
  postaci przedmiotu, posiadających te same istotne cechy techniczne
  zastrzeganego rozwiązania, jak również przedmiotu składającego się z części
  organicznie lub funkcjonalnie związanych ze sobą.
                                        
                                    Art. 98.
Udzielone prawa ochronne na wzory użytkowe podlegają wpisowi do rejestru wzorów
użytkowych.
                                        
                                    Art. 99.
1. Udzielenie prawa ochronnego na wzór użytkowy stwierdza się przez wydanie
  świadectwa ochronnego.
2. Częścią składową świadectwa ochronnego jest opis ochronny wzoru użytkowego
  obejmujący opis tego wzoru, zastrzeżenia ochronne i rysunki. Opis ochronny
  wzoru użytkowego jest udostępniany osobom trzecim i podlega rozpowszechnianiu
  przez Urząd Patentowy.
                                        
                                    Art. 100.
1. Do wzorów użytkowych i praw ochronnych na wzory użytkowe stosuje się
  odpowiednio, z zastrzeżeniem ust. 2, przepisy art. 25, 28, 29, 35-37, 39-52,
  55-60, 62, 66-90 i 92.
2. W przypadku wzoru użytkowego okres przewidziany w art. 60 wynosi dziesięć
  lat.
                                        
                                    Art. 101.
1. Rada Ministrów określi, w drodze rozporządzenia, rodzaje wzorów użytkowych
  dotyczących obronności lub bezpieczeństwa Państwa oraz tryb postępowania z
  takimi wzorami zarówno przed stwierdzeniem przez właściwy organ czy są to
  wzory użytkowe tajne, jak i po wydaniu postanowienia o ich tajności.
2. Prezes Rady Ministrów określi, w drodze rozporządzenia, szczegółowe wymogi,
  jakim powinno odpowiadać zgłoszenie wzoru użytkowego, szczegółowy zakres i
  tryb rozpatrywania oraz badania zgłoszeń w Urzędzie Patentowym, uwzględniając
  w szczególności sposób i formę ogłoszenia o zgłoszeniu wzoru użytkowego,
  zakres w jakim Urząd Patentowy może dokonywać poprawek w skrócie opisu, formę
  sporządzanego sprawozdania o stanie techniki i sposób oraz termin
  udostępniania go osobom trzecim, a także sposób udostępniania i
  rozpowszechniania opisów ochronnych wzorów użytkowych. Określenie wymogów,
  jakim powinno odpowiadać zgłoszenie, nie może prowadzić do tworzenia
  nadmiernych ponad potrzebę, utrudnień dla zgłaszającego.
                                    Dział IV
          Wzory przemysłowe i prawa z rejestracji wzorów przemysłowych
                                        
                                    Art. 102.
1. Wzorem przemysłowym jest nowa i oryginalna, nadająca się do wielokrotnego
  odtwarzania postać wytworu, przejawiająca się w szczególności w jego
  kształcie, właściwościach powierzchni, barwie, rysunku lub ornamencie.
2. Nie stanowi wzoru przemysłowego postać wytworu uwarunkowana wyłącznie
  względami technicznymi lub funkcjonalnymi.
                                        
                                    Art. 103.
Wzór przemysłowy uważa się za nowy, jeżeli przed datą, według której oznacza się
pierwszeństwo do uzyskania prawa z rejestracji, nie został taki wzór podany do
powszechnej wiadomości w sposób umożliwiający jego odtworzenie, ani nie był z
wcześniejszym pierwszeństwem zgłoszony i następnie zarejestrowany.
                                        
                                    Art. 104.
Wzór przemysłowy uważa się za oryginalny, jeżeli różni się w sposób wyraźny od
wzorów znanych i jego cechy nie są wyłącznie kombinacją cech znanych wzorów.
                                        
                                    Art. 105.
1. Na wzór przemysłowy może być udzielone prawo z rejestracji.
2. Przez uzyskanie prawa z rejestracji nabywa się prawo wyłącznego korzystania
  ze wzoru przemysłowego w sposób zarobkowy lub zawodowy na całym obszarze
  Rzeczypospolitej Polskiej.
3. Czas trwania prawa z rejestracji wynosi 25 lat od daty dokonania zgłoszenia
  wzoru przemysłowego w Urzędzie Patentowym.
                                        
                                    Art. 106.
1. Praw z rejestracji nie udziela się na wzory przemysłowe, których
  wykorzystywanie byłoby sprzeczne z porządkiem publicznym lub dobrymi
  obyczajami; korzystania z wzoru przemysłowego nie uważa się za sprzeczne z
  porządkiem publicznym tylko dlatego, że jest zabronione przez prawo.
2. Praw z rejestracji nie udziela się również, z zastrzeżeniem wyjątków
  przewidzianych w ustawie, na wzory przemysłowe zawierające oznaczenia, o
  których mowa w art. 131 ust. 2 pkt 2-5.
                                        
                                    Art. 107.
1. Prawo z rejestracji wzoru przemysłowego ogranicza się do wytworów tego
  rodzaju, dla których nastąpiło zgłoszenie.
2. Zakres przedmiotowy prawa z rejestracji wzoru przemysłowego określają
  łącznie rysunek wzoru i jego istotne cechy wskazane w opisie.
                                    Art. 108.
1. Do zgłoszenia wzoru przemysłowego stosuje się odpowiednio, z zastrzeżeniem
  ust. 2 i 3, przepisy art. 31-33.
2. Zgłoszenie wzoru przemysłowego zawiera rysunek. Zgłoszenie wzoru
  przemysłowego może również zawierać fotografie lub próbki materiału
  włókienniczego.
3. W zgłoszeniu wzoru przemysłowego zastrzeżenia i skrót opisu nie są wymagane.
4. Jednym zgłoszeniem wzoru przemysłowego mogą być objęte odrębne postacie
  wytworu mające wspólne cechy istotne (odmiany wzoru przemysłowego).
5. Liczba odmian wzoru przemysłowego, jakie mogą być ujęte w jednym zgłoszeniu,
  nie może przekraczać dziesięciu, chyba że odmiany te tworzą w całości komplet
  wytworów. Wszystkie odmiany wzoru ujęte w zgłoszeniu powinny być
  przedstawione w figurach na rysunku, o którym mowa w ust. 2.
                                        
                                    Art. 109.
W stosunku do wzorów przemysłowych, dla przyznania uprzedniego pierwszeństwa,
przepisy art. 48 stosuje się odpowiednio. Urząd Patentowy nie sprawdza jednak
podstawy udzielenia pierwszeństwa w zakresie, o którym mowa w art. 48 pkt 4.
                                        
                                    Art. 110.
1. Urząd Patentowy wydaje decyzję o udzieleniu prawa z rejestracji po
  stwierdzeniu, że zgłoszenie wzoru przemysłowego zostało sporządzone
  prawidłowo.
2. Nie uważa się zgłoszenia, o którym mowa w ust. 1, za sporządzone prawidłowo,
  jeżeli narusza przepisy art. 106.
                                        
                                    Art. 111.
Udzielenie prawa z rejestracji wzoru przemysłowego następuje pod warunkiem
uiszczenia opłaty za pierwszy okres ochrony. Przepis art. 52 ust. 2 zdanie
drugie, stosuje się odpowiednio.
                                        
                                    Art. 112.
Udzielone prawa z rejestracji wzorów przemysłowych podlegają wpisowi do rejestru
wzorów przemysłowych.
                                        
                                    Art. 113.
W okresie poprzedzającym rejestrację wzoru przemysłowego Urząd Patentowy bez
zgody zgłaszającego nie udziela osobom nieuprawnionym informacji o zgłoszeniu.
                                        
                                    Art. 114.
1. Udzielenie prawa z rejestracji wzoru przemysłowego stwierdza się przez
  wydanie świadectwa rejestracji.
2. Częścią składową świadectwa rejestracji jest opis ochronny wzoru
  przemysłowego obejmujący opis tego wzoru, rysunek oraz zawarte w zgłoszeniu
  fotografie i próbki materiału włókienniczego. Opis ochronny wzoru
  przemysłowego  jest udostępniany osobom trzecim i podlega rozpowszechnianiu
  przez Urząd Patentowy.
                                        
                                    Art. 115.
1. Naruszenie prawa z rejestracji wzoru przemysłowego polega na wytwarzaniu,
  wprowadzaniu do obrotu lub importowaniu w celach handlowych wytworów będących
  naśladownictwem tego wzoru.
2. Nie narusza się prawa z rejestracji wzoru przemysłowego przez korzystanie z
  wzoru przemysłowego dotyczącego środków komunikacji i ich części lub
  urządzeń, które znajdują się na obszarze Rzeczypospolitej Polskiej czasowo a
  także przedmiotów, które znajdują się na tym obszarze w komunikacji
  tranzytowej.
                                        
                                    Art. 116.
Ochrona praw majątkowych do utworu, przewidziana w przepisach prawa autorskiego,
nie ma zastosowania do wytworów wytworzonych według wzoru przemysłowego i
wprowadzonych do obrotu po wygaśnięciu prawa z rejestracji udzielonego na taki
wzór.
                                        
                                    Art. 117.
1. Do unieważnienia prawa z rejestracji wzoru przemysłowego przepisy art. 89
  stosuje się odpowiednio.
2. Podstawą do unieważnienia prawa z rejestracji może być również stwierdzenie,
  że wykorzystywanie wzoru przemysłowego narusza prawa osobiste lub majątkowe
  osób trzecich.
                                        
                                    Art. 118.
1. Do wzorów przemysłowych i praw z rejestracji wzorów przemysłowych, stosuje
  się odpowiednio, z zastrzeżeniem ust. 2, przepisy art. 35-37, 39, 41, 42, 46,
  49, 50, 55, 66 ust. 2, 67, 70-81, 90 i 92.
2. Zmiany dokonywane w zgłoszeniu w toku jego rozpatrywania nie mogą dotyczyć
  samego wzoru i jego odmian przedstawionych w opisie i na rysunku oraz na
  fotografiach.
                                        
                                    Art. 119.
Prezes Rady Ministrów określi, w drodze rozporządzenia, szczegółowe wymogi,
jakim powinno odpowiadać zgłoszenie wzoru przemysłowego oraz szczegółowy zakres
i tryb rozpatrywania zgłoszeń, uwzględniając w szczególności sposób
udostępniania i rozpowszechniania opisów ochronnych wzorów przemysłowych.
Określenie wymogów, jakim powinno odpowiadać zgłoszenie, nie może prowadzić do
tworzenia nadmiernych ponad potrzebę, utrudnień dla zgłaszającego.
                                        
                                    Tytuł III
                    Znaki towarowe i oznaczenia geograficzne
                                        
                                     Dział I
                         Znaki towarowe i prawa ochronne
                                        
                                   Rozdział 1
                                  Znak towarowy
                                        
                                    Art. 120.
1. Znakiem towarowym może być każde oznaczenie przedstawione w sposób graficzny
  lub takie,  które da się w sposób graficzny wyrazić, jeżeli oznaczenie takie
  nadaje się do odróżniania w obrocie towarów jednego przedsiębiorstwa od tego
  samego rodzaju towarów innych przedsiębiorstw.
2. Znakiem towarowym, w rozumieniu ust. 1, może być w szczególności wyraz,
  rysunek, ornament, kompozycja kolorystyczna,  forma przestrzenna, w tym forma
  towaru lub opakowania, a także melodia lub inny sygnał dźwiękowy.
3. Ilekroć w ustawie jest mowa o:
   1) znakach towarowych - rozumie się przez to także znaki usługowe,
   2) towarach - rozumie się przez to w szczególności wyroby przemysłowe,
     rzemieślnicze, płody rolne oraz produkty naturalne, zwłaszcza wody,
     minerały, surowce, a także, z zastrzeżeniem art. 174 ust. 3, usługi,
   3) znakach towarowych powszechnie znanych - rozumie się przez to znaki,
     które nie są zarejestrowane.
                                        
                                    Art. 121.
Na znak towarowy może być udzielone prawo ochronne.
                                        
                                    Art. 122.
1. Przepis art. 120 ust. 1 nie wyklucza uznania za znak towarowy oznaczenia
  przeznaczonego do równoczesnego używania przez kilku przedsiębiorców, którzy
  zgłosili go wspólnie, jeżeli używanie takie nie jest sprzeczne z interesem
  publicznym i nie ma na celu wprowadzenia odbiorców w błąd, w szczególności co
  do charakteru, przeznaczenia, jakości, właściwości lub pochodzenia towarów
  (wspólne prawo ochronne).
2. Zasady używania znaku towarowego na podstawie wspólnego prawa ochronnego
  określa regulamin znaku przyjęty przez przedsiębiorców, o których mowa w ust.
  1.
                                        
                                    Art. 123.
1. Pierwszeństwo do uzyskania prawa ochronnego na znak towarowy oznacza się, z
  zastrzeżeniem art. 124 i 125, według daty zgłoszenia znaku towarowego w
  Urzędzie Patentowym.
2. Zgłoszenie uważa się za dokonane w dniu, w którym wpłynęło ono do Urzędu
  Patentowego lub zostało odebrane telefaksem. Do zgłoszeń nadanych telefaksem
  przepisy art. 13 ust. 3-5 stosuje się odpowiednio.
                                        
                                    Art. 124.
Pierwszeństwo do uzyskania prawa ochronnego na znak towarowy przysługuje w
Rzeczypospolitej Polskiej na zasadach określonych w umowach międzynarodowych
według daty pierwszego prawidłowego zgłoszenia znaku towarowego, jeżeli
zgłoszenie w Urzędzie Patentowym zostanie dokonane w okresie 6 miesięcy od tej
daty.
                                        
                                    Art. 125.
1. Pierwszeństwo do uzyskania prawa ochronnego na znak towarowy oznacza się, na
  zasadach określonych w umowach międzynarodowych, według daty wystawienia
  towaru oznaczonego tym znakiem w Polsce lub za granicą, na wystawie
  międzynarodowej oficjalnej lub oficjalnie uznanej, jeżeli zgłoszenie w
  Urzędzie Patentowym tego znaku towarowego nastąpi w okresie 6 miesięcy od tej
  daty.
2. Pierwszeństwo do uzyskania prawa ochronnego na znak towarowy przysługuje
  także na zasadach określonych w ust.1, według daty wystawienia towaru
  oznaczonego znakiem towarowym na innej niż określona w ust. 1 wystawie
  publicznej w Polsce, wskazanej przez Prezesa Urzędu Patentowego w formie
  obwieszczenia w Dzienniku Urzędowym Rzeczypospolitej Polskiej "Monitor
  Polski".
3. Wskazanie wystawy, o którym mowa w ust. 2, może dotyczyć tylko imprezy
  dającej rękojmię jej wiarygodności, w szczególności jeżeli cieszy się ona
  ustaloną renomą, ma długoletnią tradycję bądź jest organizowana  przez uznaną
  jednostkę zajmującą się zawodowo organizacją podobnych wystaw.
4. Z zachowaniem warunków określonych w ust. 3, z inicjatywą wskazania wystawy
  publicznej w Polsce jako dającej pierwszeństwo, o którym mowa w ust. 2, może
  także wystąpić właściwy minister lub wojewoda.
                                        
                                    Art. 126.
Jeżeli znak towarowy, będący przedmiotem pierwszego prawidłowego zgłoszenia, był
umieszczony na towarze wystawionym wcześniej na wystawie i korzystał od dnia
wystawienia do dnia zgłoszenia z ochrony tymczasowej przewidzianej w Konwencji
paryskiej, pierwszeństwo do uzyskania prawa ochronnego, o którym mowa w art. 124
oraz początek przewidzianego tam terminu do dokonania zgłoszenia w Urzędzie
Patentowym oznacza się według daty wystawienia towaru oznaczonego tym znakiem na
wystawie.
                                        
                                    Art. 127.
1. Pierwszeństwo, o którym mowa w art. 124 i art. 125 (uprzednie
  pierwszeństwo), jest zbywalne i podlega dziedziczeniu.
2. Umowa o przeniesienie pierwszeństwa, o którym mowa w ust. 1, wymaga, pod
  rygorem nieważności, zachowania formy pisemnej.
                                        
                                    Art. 128.
Na wniosek zgłaszającego znak towarowy, Urząd Patentowy wydaje, w celu
zastrzeżenia pierwszeństwa za granicą, dowód dokonania zgłoszenia znaku
towarowego w Urzędzie Patentowym (dowód pierwszeństwa). Przepisy art. 19 ust. 2
stosuje się odpowiednio.
                                        
                                    Art. 129.
1. Nie udziela się praw ochronnych na oznaczenia, które:
   1) nie mogą być znakiem towarowym,
   2) nie mają dostatecznych znamion odróżniających.
2. Z zastrzeżeniem art. 130, nie mają dostatecznych znamion odróżniających
  oznaczenia, które:
   1) nie nadają się do odróżniania w obrocie towarów, dla których zostały
     zgłoszone,
   2) składają się wyłącznie z elementów mogących służyć w obrocie do wskazania
     w szczególności rodzaju towaru, jego pochodzenia, jakości, ilości,
     wartości, przeznaczenia, sposobu wytwarzania, składu, funkcji lub
     przydatności,
   3) weszły do języka potocznego lub są zwyczajowo używane w uczciwych i
     utrwalonych praktykach handlowych.
                                        
                                    Art. 130.
Przy ocenie, czy oznaczenie ma dostateczne znamiona odróżniające należy
uwzględnić wszystkie okoliczności związane z oznaczaniem nim towarów w obrocie.
Odmowa udzielenia prawa ochronnego na podstawie przepisu art. 129 ust. 1 pkt 2
nie może nastąpić w szczególności, jeżeli przed datą zgłoszenia znaku towarowego
w Urzędzie Patentowym,  znak ten nabrał, w następstwie jego używania, charakteru
odróżniającego w przeciętnych warunkach obrotu.
                                        
                                    Art. 131.
1. Nie udziela się praw ochronnych na oznaczenia, których używanie:
   1) narusza prawa osobiste lub majątkowe osób trzecich,
   2) jest sprzeczne z prawem, porządkiem publicznym lub dobrymi obyczajami,
     lub
   3) może wprowadzać nabywców w błąd, w szczególności co do charakteru towaru,
     jego jakości, właściwości albo, z uwzględnieniem ust. 3, co do jego
     pochodzenia.
2. Nie udziela się praw ochronnych na oznaczenia, jeżeli:
   1) zostały zgłoszone w złej wierze do Urzędu Patentowego w celu uzyskania
     ochrony,
   2) zawierają nazwę lub skrót nazwy Rzeczypospolitej Polskiej bądź jej
     symbole (godło, barwy lub hymn), nazwy lub herby polskich województw,
     miast lub miejscowości, znaki sił zbrojnych, organizacji paramilitarnych
     lub sił porządkowych, reprodukcje polskich orderów, odznaczeń lub odznak
     honorowych, odznak lub oznak wojskowych bądź innych oficjalnych lub
     powszechnie używanych odznaczeń i odznak, w szczególności administracji
     rządowej czy samorządu terytorialnego albo organizacji społecznych
     działających w ważnym interesie publicznym, gdy obszar działania tych
     organizacji obejmuje cały kraj lub znaczną jego część, jeżeli zgłaszający
     nie wykaże się uprawnieniem, w szczególności zezwoleniem właściwego organu
     Państwa albo zgodą organizacji, na używanie oznaczenia w obrocie,
   3) zawierają skróty nazw, bądź symbole (herby, flagi, godła) obcych państw,
     organizacji międzynarodowych, a także przyjęte w obcych państwach urzędowe
     oznaczenia, stemple kontrolne i gwarancyjne, jeżeli zakaz taki wynika z
     umów międzynarodowych, chyba że zgłaszający wykaże się zezwoleniem
     właściwego organu, które uprawnia go do używania takich oznaczeń w
     obrocie,
   4) zawierają urzędowo uznane oznaczenia przyjęte do stosowania w obrocie, w
     szczególności takie, jak: znaki bezpieczeństwa, znaki jakości, cechy
     legalizacji, w zakresie w jakim mogłoby to wprowadzić nabywców w błąd co
     do charakteru takich oznaczeń, o ile zgłaszający nie wykaże, że jest
     uprawniony do ich używania,
   5) zawierają elementy będące symbolami, w szczególności o charakterze
     religijnym, patriotycznym lub kulturowym, w zakresie, w jakim obrażałoby
     to uczucia religijne, patriotyczne lub tradycję narodową,
   6) stanowią formę bądź inną właściwość towaru lub opakowania, która jest
     uwarunkowana wyłącznie jego naturą, jest niezbędna do uzyskania efektu
     technicznego lub zwiększa znacznie wartość towaru.
3. W odniesieniu do wyrobów alkoholowych, każdy znak towarowy zawierający
  elementy geograficzne niezgodne z pochodzeniem wyrobu uważa się za znak
  wprowadzający nabywców w błąd.
4. Nie udziela się praw ochronnych na znaki zawierające elementy geograficzne
  prawdziwe w sensie dosłownym co do terytorium, regionu lub miejsca, z którego
  towar pochodzi, które mogłyby wprowadzić nabywców w błąd, że towar pochodzi z
  innego, słynącego z danych wyrobów terenu. W przypadku homonimicznych
  oznaczeń geograficznych dla wina i piwa ochrona może być przyznana, z tym, że
  Urząd Patentowy wezwie osobę, która dokonała zgłoszenia później, do dokonania
  w znaku odpowiednich zmian pozwalających na odróżnienie go od znaku
  zarejestrowanego lub zgłoszonego wcześniej.
5. Zgłoszenie w charakterze znaku towarowego oznaczenia, którym inna osoba
  posługuje się jako nazwą, pod którą prowadzi działalność gospodarczą, w
  szczególności jeżeli jest ona wyrazem pospolitym, nie stanowi samoistnej
  podstawy do odmowy udzielenia prawa ochronnego, jeżeli zgłaszający działał w
  dobrej wierze, a:
   1) nazwa ta nie jest używana jako znak towarowy powszechnie znany na
     obszarze Rzeczypospolitej Polskiej dla towarów tego samego rodzaju, lub
   2) w chwili zgłoszenia znaku nie było konfliktu interesów, w szczególności
     ze względu na różny profil działalności, lokalny jej zasięg lub odmienne
     formy używania obu oznaczeń.
                                        
                                    Art. 132.
1. Nie udziela się prawa ochronnego na znak towarowy dla towarów tego samego
  rodzaju, jeżeli:
   1) jest podobny do zarejestrowanego oznaczenia geograficznego, chyba że
     zgłaszający jest uprawniony do używania tego oznaczenia, a udzielenie
     prawa ochronnego na znak towarowy nie ograniczy nadmiernie możliwości
     używania zarejestrowanego oznaczenia geograficznego przez innych
     uprawnionych,
   2) jest identyczny lub podobny do znaku, który przed datą, według której
     oznacza się pierwszeństwo do uzyskania prawa ochronnego był powszechnie
     znany i używany jako znak towarowy dla towarów pochodzących od innej
     osoby,
   3) jest podobny do wcześniej zarejestrowanego w Rzeczypospolitej Polskiej
     znaku towarowego, którego ochrona ustała, jeśli od daty wygaśnięcia prawa
     ochronnego na znak towarowy do dnia zgłoszenia podobnego znaku przez inną
     osobę nie upłynął, z zastrzeżeniem art. 133, okres dwóch lat.
2. Nie udziela się prawa ochronnego na znak towarowy:
   1) identyczny do znaku towarowego zarejestrowanego lub zgłoszonego do
     rejestracji (o ile znak taki zostanie zarejestrowany) z wcześniejszym
     pierwszeństwem na rzecz innej osoby dla identycznych towarów,
   2) identyczny lub podobny do znaku towarowego zarejestrowanego lub
     zgłoszonego do rejestracji (o ile znak taki zostanie zarejestrowany) z
     wcześniejszym pierwszeństwem na rzecz innej osoby dla towarów identycznych
     lub podobnych, jeżeli jego używanie spowodować może wśród części odbiorców
     błąd polegający w szczególności na skojarzeniu między znakami,
   3) identyczny lub podobny do renomowanego znaku towarowego zarejestrowanego
     lub zgłoszonego z wcześniejszym pierwszeństwem do rejestracji (o ile znak
     taki zostanie zarejestrowany) na rzecz innej osoby dla jakichkolwiek
     towarów, jeżeli mogłoby to przynieść zgłaszającemu nienależną korzyść lub
     być szkodliwe dla odróżniającego charakteru bądź renomy znaku
     wcześniejszego. Przepis ten stosuje się odpowiednio do znaku powszechnie
     znanego.
3. Ochrona znaku towarowego zawierającego oznaczenia, o których mowa w art. 131
  ust. 2 pkt 2-5, bądź oznaczenia odnoszące się do pochodzenia towaru, nie
  wyłącza możliwości zarejestrowania przez innego przedsiębiorcę znaku
  towarowego, zawierającego takie same elementy, dla towarów tego samego
  rodzaju, jeżeli znaki te mogą być w obrocie łatwo odróżniane.
4. Przepis ust. 3 stosuje się odpowiednio do tytułów prasowych jako znaków
  towarowych zawierających wyrazy lub kombinacje wyrazów zwyczajowo powszechnie
  używanych na rynku prasowym.
                                        
                                    Art. 133.
Nie wydaje się decyzji o odmowie udzielenia prawa ochronnego na znak towarowy,
który jest podobny do znaku wcześniejszego, jeżeli ten ostatni nie był używany w
rozumieniu art. 169 ust. 1 pkt 1, ust. 4 i 5, i zostanie wydana decyzja
stwierdzająca wygaśnięcie prawa.
                                        
                                    Art. 134.
Udzielenie przedsiębiorcy prawa ochronnego na znak towarowy dla określonych
towarów nie wyklucza udzielenia mu prawa na taki sam znak, zgłoszony w dobrej
wierze, również dla towarów takich samych lub tego samego rodzaju. Na warunkach
określonych w art. 122 może być również udzielone wspólne prawo ochronne z
udziałem przedsiębiorcy uprawnionego do znaku wcześniejszego.
                                        
                                    Art. 135.
Udzielenie prawa ochronnego na znak towarowy dla określonych towarów nie stanowi
samoistnej podstawy do odmowy zarejestrowania znaku dla towarów tego samego
rodzaju innego przedsiębiorcy tylko dlatego, że zawiera on takie samo lub
podobne oznaczenie odnoszące się do dóbr osobistych, w szczególności nazwisko
właściciela.
                                        
                                   Rozdział 2
            Wspólny znak towarowy i wspólny znak towarowy gwarancyjny
                                        
                                    Art. 136.
1. Organizacja posiadająca osobowość prawną, powołana do reprezentowania
  interesów przedsiębiorców, może uzyskać prawo ochronne na znak towarowy
  przeznaczony do używania w obrocie przez tę organizację i przez zrzeszone w
  niej podmioty (wspólny znak towarowy).
2. Zasady używania w obrocie wspólnego znaku towarowego przez organizację, o
  której mowa w ust. 1, oraz przez zrzeszone w niej podmioty określa regulamin
  znaku przyjęty przez tę organizację.
                                        
                                    Art. 137.
1. Organizacji posiadającej osobowość prawną, która sama nie używa znaku
  towarowego, może być udzielone prawo ochronne na znak przeznaczony do
  używania przez przedsiębiorców stosujących się do zasad ustalonych w
  regulaminie znaku przyjętym przez uprawnioną organizację i podlegających w
  tym zakresie jej kontroli (wspólny znak towarowy gwarancyjny).
2. Uprawniony z prawa ochronnego na wspólny znak towarowy gwarancyjny nie może
  odmówić, bez ważnych powodów, prawa używania znaku przedsiębiorcom, którzy
  spełniają kryteria określone w regulaminie, o którym mowa w ust. 1.
                                        
                                   Rozdział 3
                           Zgłoszenie znaku towarowego
                                        
                                    Art. 138.
1. W zgłoszeniu znaku towarowego należy określić znak towarowy oraz wskazać
  towary, dla których znak ten jest przeznaczony. Przepis art. 31 ust. 4
  stosuje się odpowiednio.
2. Jedno zgłoszenie może dotyczyć tylko jednego znaku. W przypadku znaków
  barwnych za jeden znak uważa się oznaczenie obejmujące jedno zestawienie
  kolorów. Przepisy art. 39 stosuje się odpowiednio.
3. Do zgłoszenia wspólnego znaku towarowego, wspólnego znaku towarowego
  gwarancyjnego lub zgłoszenia znaku w celu uzyskania wspólnego prawa
  ochronnego dołącza się regulamin znaku.
4. Regulamin, o którym mowa w ust. 3, powinien w szczególności określać sposób
  używania znaku, wspólne właściwości towarów, dla których oznaczania znak ten
  jest przeznaczony, zasady kontroli tych właściwości oraz skutki naruszenia
  postanowień regulaminu. Regulamin wspólnego znaku towarowego gwarancyjnego
  powinien dodatkowo określać szczegółowe kryteria oraz tryb uznawania przez
  uprawnioną organizację prawa przedsiębiorców do używania znaku.
                                        
                                    Art. 139.
Jeżeli zgłaszający chce skorzystać z uprzedniego pierwszeństwa, powinien w
zgłoszeniu znaku towarowego złożyć stosowne oświadczenie oraz dołączyć dowód
potwierdzający dokonanie zgłoszenia znaku towarowego we wskazanym państwie bądź
wystawienie towaru oznaczonego tym znakiem na określonej wystawie. Dowód taki
może być również złożony w ciągu trzech miesięcy od daty zgłoszenia. Późniejsze
złożenie takiego oświadczenia albo dowodu nie skutkuje przyznaniem
pierwszeństwa.
                                        
                                    Art. 140.
1. Do czasu wydania decyzji zgłaszający może dokonywać w zgłoszeniu uzupełnień
  i poprawek, które nie mogą prowadzić do zmiany istoty znaku towarowego ani
  rozszerzać wykazu towarów, dla których znak ten został zgłoszony.
2. Zgłaszający może, z zastrzeżeniem ust.1, podzielić zgłoszenie w stosunku do
  wskazanych towarów, z zachowaniem daty pierwszeństwa.
                                        
                                    Art. 141.
1. Wskazując w zgłoszeniu znaku towarowego towary, dla których znak jest
  przeznaczony, zgłaszający powinien używać polskiej terminologii technicznej
  oraz określeń jednoznacznych, a wykaz towarów przedstawić w formie
  uporządkowanej, stosownie do przyjętej klasyfikacji. Wykazy obejmujące więcej
  niż 15 wyrazów należy sporządzić na odrębnym arkuszu.
2. Do zgłoszenia znaku towarowego stosuje się odpowiednio przepis art. 36.
  Zgłoszenie znaku przedstawionego lub wyrażonego w szczególnej formie
  graficznej, powinno zawierać dołączone fotografie lub odbitki przedstawiające
  lub wyrażające ten znak. Zgłoszenie znaku dźwiękowego powinno zawierać
  dołączone nagranie dźwięku na taśmie magnetofonowej.
                                        
                                    Art. 142.
Urząd Patentowy może wprowadzić poprawki w dokumentacji zgłoszenia jedynie w
celu usunięcia oczywistych pomyłek i błędów językowych. Ograniczenie to nie
dotyczy wykazu towarów i ich klasyfikacji, pod warunkiem że poprawki nie będą
prowadzić do zmiany zakresu żądanej ochrony.
                                        
                                   Rozdział 4
                    Rozpatrywanie zgłoszenia znaku towarowego
                                        
                                    Art. 143.
O zgłoszeniu znaku towarowego Urząd Patentowy dokonuje ogłoszenia niezwłocznie
po upływie 6 miesięcy od daty dokonania zgłoszenia. Od dnia ogłoszenia osoby
trzecie mogą zapoznać się ze wskazanym w zgłoszeniu znakiem towarowym oraz
wykazem towarów, dla których znak jest przeznaczony, jak też zgłaszać do Urzędu
Patentowego uwagi co do istnienia okoliczności uniemożliwiających udzielenie
prawa ochronnego.
                                        
                                    Art. 144.
Wydanie decyzji o udzieleniu prawa ochronnego na znak towarowy następuje po
sprawdzeniu przez Urząd Patentowy, czy są spełnione ustawowe warunki wymagane
dla uzyskania prawa.
                                        
                                    Art. 145.
1. Jeżeli Urząd Patentowy stwierdzi brak ustawowych warunków do uzyskania prawa
  ochronnego na znak towarowy, wydaje, z zastrzeżeniem ust. 2, decyzję o
  odmowie jego udzielenia.
2. Przed wydaniem decyzji, o której mowa w ust. 1, Urząd Patentowy wyznacza
  zgłaszającemu termin do zajęcia stanowiska co do zebranych dowodów i
  materiałów mogących świadczyć o istnieniu przeszkód do uzyskania prawa
  ochronnego.
3. W przypadku gdy brak ustawowych warunków dotyczy tylko niektórych towarów, a
  zgłaszający nie ograniczy wykazu towarów, Urząd Patentowy udziela prawa
  ochronnego dla towarów, dla których może być ono udzielone, a dla pozostałych
  odmawia jego udzielenia.
                                    Art. 146.
1. Jeżeli dwie lub więcej osób korzystających z tej samej daty pierwszeństwa
  zgłosiło podobne znaki towarowe dla towarów tego samego rodzaju, niedające
  się łatwo odróżnić, udzielenie praw ochronnych może nastąpić pod warunkiem
  dokonania zmian pozwalających na łatwe odróżnianie znaków w obrocie. W
  przeciwnym wypadku
  Urząd Patentowy wyda decyzję o odmowie udzielenia praw ochronnych.
2. W uzasadnionych przypadkach Urząd Patentowy może wskazać, kto ze
  zgłaszających powinien dokonać zmian pozwalających na łatwe odróżnianie
  znaków w obrocie.
3. Spełnienie warunku, o którym mowa w ust. 1, nie może prowadzić do udzielenia
  prawa ochronnego na znak towarowy, który nie jest podobny do znaku pierwotnie
  zgłoszonego, ani do naruszenia pierwszeństwa do uzyskania prawa ochronnego
  przez inną osobę.
                                        
                                    Art. 147.
1. Urząd Patentowy wydaje decyzję o udzieleniu prawa ochronnego, jeżeli nie
  stwierdzi braku ustawowych warunków wymaganych do uzyskania prawa ochronnego
  na znak towarowy.
2. Udzielenie prawa ochronnego następuje pod warunkiem uiszczenia opłaty za
  dziesięcioletni okres ochrony. W razie nieuiszczenia opłaty w wyznaczonym
  terminie Urząd Patentowy stwierdza wygaśnięcie decyzji o udzieleniu prawa
  ochronnego.
                                        
                                    Art. 148.
Przy rozpatrywaniu zgłoszeń znaków towarowych przepisy art. 41, 42, 44 ust. 1,
art. 45 ust. 1, art. 46 ust. 1 i 2, art. 48 i 55 stosuje się odpowiednio.
                                        
                                    Art. 149.
Udzielone prawa ochronne na znaki towarowe podlegają wpisowi do rejestru znaków
towarowych.
                                        
                                    Art. 150.
Udzielenie prawa ochronnego na znak towarowy stwierdza się przez wydanie
świadectwa ochronnego na znak towarowy.
                                        
                                    Art. 151.
Uprawniony może wskazać, że jego znak został zarejestrowany, poprzez
umieszczenie w sąsiedztwie znaku towarowego litery "R" wpisanej w okrąg.
                                        
                                    Art. 152.
Prezes Rady Ministrów określi, w drodze rozporządzenia, szczegółowe wymogi,
jakim powinno odpowiadać zgłoszenie znaku towarowego oraz szczegółowy zakres i
tryb rozpatrywania zgłoszeń, uwzględniając w szczególności zakres informacji
ujawnianej publicznie po upływie okresu, o którym mowa w art. 143 i sposób jej
udostępniania, a także zakres, w jakim Urząd Patentowy może wprowadzać poprawki
w wykazie towarów i ich klasyfikacji. Określenie wymogów, jakim powinno
odpowiadać zgłoszenie, nie może prowadzić do tworzenia nadmiernych ponad
potrzebę, utrudnień dla zgłaszającego.
                                        
                                   Rozdział 5
                        Prawa ochronne na znaki towarowe
                                        
                                    Art. 153.
1. Przez uzyskanie prawa ochronnego nabywa się prawo wyłącznego używania znaku
  towarowego w sposób zarobkowy lub zawodowy na całym obszarze Rzeczypospolitej
  Polskiej.
2. Czas trwania prawa ochronnego na znak towarowy wynosi 10 lat od daty
  zgłoszenia znaku towarowego w Urzędzie Patentowym.
3. Prawo ochronne na znak towarowy może zostać, na wniosek uprawnionego,
  przedłużone dla wszystkich lub części towarów, na kolejne okresy
  dziesięcioletnie.
4. Wniosek, o którym mowa w ust. 3, powinien być złożony przed końcem
  upływającego okresu ochrony, jednak nie wcześniej niż na rok przed jego
  upływem. Wraz z wnioskiem należy wnieść należną opłatę za ochronę.
5. Wniosek, o którym mowa w ust. 3 , może zostać złożony, za dodatkową opłatą,
  również w ciągu sześciu miesięcy po upływie okresu ochrony. Termin ten nie
  podlega przywróceniu.
6. Urząd Patentowy wydaje decyzję o odmowie przedłużenia prawa ochronnego na
  znak towarowy jeżeli wniosek wpłynął po terminie, o którym mowa w ust. 5,
  albo nie zostały wniesione należne opłaty, o których mowa w ust.  4 i 5.
                                    Art. 154.
Używanie znaku towarowego polega w szczególności na:
   1) umieszczaniu tego znaku na towarach objętych rejestracją lub ich
     opakowaniu i wprowadzaniu tych towarów do obrotu,
   2) umieszczaniu znaku na dokumentach związanych z wprowadzaniem towarów do
     obrotu lub związanych ze świadczeniem usług,
   3) posługiwaniu się nim w celu reklamy.
                                        
                                    Art. 155.
1. Prawo ochronne na znak towarowy nie daje uprawnionemu prawa zakazywania
  oferowania lub dalszego obrotu towarami oznaczonymi tym znakiem, jeżeli
  towary te zostały uprzednio, zgodnie z prawem, wprowadzone do obrotu na
  obszarze Rzeczypospolitej Polskiej. Nie stanowi naruszenia prawa ochronnego
  na znak towarowy import towarów oznaczonych tymi znakami towarowymi, jeżeli
  towary te zostały uprzednio, zgodnie z prawem, wprowadzone do obrotu na
  terytorium państwa, z którym Rzeczpospolita Polska zawarła umowę o utworzeniu
  strefy wolnego handlu.
2. Oferowanie lub dalszy obrót towarami oznaczonymi cudzym znakiem towarowym, w
  przypadku, o którym mowa w ust. 1, może odbywać się pod warunkiem, że towary
  te nie podlegały obróbce lub przeróbce, chyba że uprawniony z rejestracji
  znaku towarowego wyrazi na to zgodę.
3. Przepisu ust. 1 nie stosuje się, jeżeli przemawiają za tym uzasadnione
  względy, które pozwalają uprawnionemu sprzeciwić się dalszej dystrybucji
  towarów, w szczególności, jeżeli po wprowadzeniu do obrotu zmieni się lub
  pogorszy stan towarów.
                                        
                                    Art. 156.
1. Prawo ochronne na znak towarowy nie daje uprawnionemu prawa zakazywania
  używania przez inne osoby w obrocie:
   1) ich nazwisk,
   2) oznaczeń wskazujących w szczególności na cechy i charakterystykę towarów,
     ich rodzaj, ilość, jakość, przeznaczenie, pochodzenie czy datę wytworzenia
     lub okres przydatności,
   3) zarejestrowanego oznaczenia lub oznaczenia podobnego, jeżeli jest to
     konieczne dla wskazania przeznaczenia towaru, zwłaszcza gdy chodzi o
     oferowane części zamienne, akcesoria lub usługi,
   4) zarejestrowanego oznaczenia geograficznego, jeżeli prawo do jego używania
     przez te osoby wynika z innych przepisów ustawy.
2. Używanie oznaczeń wskazanych w ust. 1 jest dozwolone tylko wówczas, gdy
  odpowiada ono usprawiedliwionym potrzebom używającego i nabywców towarów i
  jednocześnie jest zgodne z uczciwymi praktykami w produkcji, handlu lub
  usługach.
                                        
                                    Art. 157.
Uprawniony z prawa ochronnego na znak towarowy nie może zakazać innej osobie
używania tego lub podobnego oznaczenia w obrocie, jeżeli znaku tego nie używał w
rozumieniu art. 169 ust. 1 pkt 1, ust. 4 i 5.
                                        
                                    Art. 158.
1. Uprawniony z prawa ochronnego na znak towarowy nie może zakazać posługiwania
  się przez inną osobę nazwą, pod którą prowadzi ona działalność gospodarczą,
  jeżeli nazwa ta nie jest używana w charakterze oznaczenia towarów będących
  przedmiotem tej działalności i nie zachodzi możliwość wprowadzenia odbiorców
  w błąd co do pochodzenia towarów, w szczególności ze względu na różny profil
  działalności lub lokalny zasięg używania tej nazwy.
2. Jeżeli osoba posługując się nazwą, pod którą prowadzi działalność
  gospodarczą, działa w złej wierze, przepisu ust. 1 nie stosuje się.
                                        
                                    Art. 159.
1. Współuprawniony z prawa ochronnego na znak towarowy może, bez zgody
  pozostałych współuprawnionych, używać znaku towarowego we własnym zakresie
  oraz dochodzić roszczeń z powodu naruszenia prawa ochronnego.
2. W zakresie nieuregulowanym w ustawie, do wspólnego prawa ochronnego stosuje
  się, o ile umowa o wspólności prawa ochronnego nie stanowi inaczej, przepisy
  Kodeksu cywilnego o współwłasności w częściach ułamkowych.
                                        
                                    Art. 160.
1. Osoba, która prowadząc lokalną działalność gospodarczą w niewielkim
  rozmiarze, używała w dobrej wierze oznaczenia zarejestrowanego następnie jako
  znak towarowy na rzecz innej osoby, ma prawo nadal bezpłatnie używać tego
  oznaczenia w nie większym niż dotychczas zakresie.
2. Prawo określone w ust. 1 podlega na wniosek zainteresowanego wpisowi do
  rejestru znaków towarowych. Prawo to może zostać przeniesione na inną osobę
  tylko łącznie z przedsiębiorstwem.
                                        
                                    Art. 161.
1. W zakresie, jaki wynika z umowy międzynarodowej, w razie zgłoszenia na swoją
  rzecz znaku towarowego albo uzyskania na znak towarowy prawa ochronnego przez
  agenta lub przedstawiciela osoby uprawnionej do wyłącznego używania tego
  znaku w obcym państwie, osoba ta, jeżeli agent lub przedstawiciel działał bez
  jej zezwolenia, może żądać umorzenia postępowania albo unieważnienia prawa
  ochronnego. Osoba ta może również żądać udzielenia jej prawa ochronnego na
  ten znak, a także przeniesienia na nią już udzielonego prawa.
2. Z żądaniem unieważnienia lub przeniesienia prawa nie można wystąpić, jeżeli
  przez okres pięciu kolejnych lat używania zarejestrowanego znaku osoba
  uprawniona, o której mowa w ust. 1, będąc świadoma tego używania, nie
  sprzeciwiała się temu.
                                        
                                    Art. 162.
1. Prawo ochronne na znak towarowy jest zbywalne i podlega dziedziczeniu.
  Przepisy art. 67 ust. 2 i 3 stosuje się odpowiednio.
2. Przeniesienie prawa ochronnego na znak towarowy bez przeniesienia
  przedsiębiorstwa może nastąpić tylko wtedy, gdy nie zachodzi możliwość
  wprowadzenia odbiorców w błąd co do pochodzenia towarów, ich jakości lub
  innych istotnych cech, w szczególności jeżeli zbywcy nie przysługują prawa
  ochronne na podobne znaki towarowe dla towarów tego samego rodzaju. Przepis
  ten stosuje się odpowiednio do wspólnych znaków towarowych.
3. Prawo ochronne na wspólny znak towarowy może być przeniesione, z
  zastrzeżeniem ust. 2, jako wspólne prawo ochronne na przedsiębiorców
  zrzeszonych w organizacji, o której mowa w art. 136. Umowa o przeniesienie
  prawa powinna określać zasady używania takiego znaku, w takim zakresie, jaki
  jest przewidziany dla regulaminu, o którym mowa w art. 122 ust. 2.
4. Prawo ochronne na znak towarowy może być również przeniesione, z
  zastrzeżeniem ust. 2, w stosunku do niektórych towarów, dla których znak jest
  zarejestrowany, jeżeli towary, dla których znak pozostaje zarejestrowany na
  rzecz zbywcy nie są tego samego rodzaju. Z chwilą przeniesienia prawo to
  traktuje się jako niezależne od prawa przysługującego zbywcy.
5. Dla ważności umowy o przeniesienie udziału we wspólnym prawie ochronnym
  potrzebna jest zgoda wszystkich współuprawnionych. Przepis ust. 2 stosuje się
  odpowiednio.
6. Przepisy ust. 1 i ust. 3-5 stosuje się odpowiednio do praw z dokonanego w
  Urzędzie Patentowym zgłoszenia, na które nie zostało jeszcze udzielone prawo
  ochronne.
                                        
                                    Art. 163.
1. Uprawniony z prawa ochronnego na znak towarowy może udzielić innej osobie
  upoważnienia do używania znaku, zawierając z nią umowę licencyjną. Do umowy
  tej stosuje się odpowiednio przepisy art. 76 ust. 1- 4 i ust. 6 oraz art. 78
  i 79.
2. Udzielenie sublicencji na używanie znaku towarowego jest niedopuszczalne.
3. Licencjobiorca może wskazać, że korzysta z licencji na używanie znaku
  towarowego, poprzez umieszczenie oznaczenia "lic.", w sąsiedztwie znaku
  towarowego.
4. W przypadku korzystania z licencji na używanie znaku towarowego,
  licencjobiorca jest obowiązany, na żądanie licencjodawcy, wskazać na używanie
  znaku na podstawie licencji przez umieszczenie oznaczenia, o którym mowa w
  ust.3.
                                        
                                   Rozdział 6
          Unieważnienie i wygaśnięcie prawa ochronnego na znak towarowy
                                        
                                    Art. 164.
Prawo ochronne na znak towarowy może być unieważnione, w całości lub w części na
wniosek każdej osoby, która ma w tym interes prawny, jeżeli wykaże ona, że nie
zostały spełnione ustawowe warunki wymagane do uzyskania tego prawa.
                                        
                                    Art. 165.
1. Z wnioskiem o unieważnienie prawa ochronnego nie można wystąpić:
   1) z powodu kolizji z wcześniejszym znakiem bądź naruszenia praw osobistych
     lub majątkowych wnioskodawcy, jeżeli przez okres pięciu kolejnych lat
     używania zarejestrowanego znaku wnioskodawca, będąc świadomym jego
     używania, nie sprzeciwiał się temu,
   2) po upływie pięciu lat od udzielenia prawa ochronnego, jeżeli prawo to
     udzielone zostało z naruszeniem przepisów art. 129, lecz znak w wyniku
     używania nabrał charakteru odróżniającego,
   3) z powodu kolizji ze znakiem powszechnie znanym, jeżeli przez okres pięciu
     kolejnych lat używania zarejestrowanego znaku korzystający ze znaku
     powszechnie znanego, będąc świadomym jego używania, nie sprzeciwiał się
     temu.
2. Przepis ust. 1 nie ma zastosowania, jeżeli uprawniony uzyskał prawo,
  działając w złej wierze.
                                        
                                    Art. 166.
1. Prawo ochronne na znak towarowy nie może być unieważnione na tej podstawie,
  że znak jest podobny do wcześniejszego znaku towarowego, jeżeli ten ostatni
  nie był używany w rozumieniu art. 169 ust. 1 pkt 1, ust. 4 i 5.
2. W przypadku, o którym mowa w ust. 1, zarzut nieużywania znaku towarowego
  może zostać podniesiony tylko łącznie z wnioskiem o stwierdzenie wygaśnięcia
  prawa ochronnego. Zarzut ten podlega łącznemu rozpoznaniu wraz z wnioskiem o
  unieważnienie.
                                        
                                    Art. 167.
Prokurator Generalny Rzeczypospolitej Polskiej lub Prezes Urzędu Patentowego
może, w interesie publicznym, wystąpić z wnioskiem o unieważnienie prawa
ochronnego na znak towarowy albo przystąpić do toczącego się postępowania w
sprawie.
                                        
                                    Art. 168.
1. Prawo ochronne na znak towarowy wygasa na skutek:
   1) upływu okresu, na który zostało udzielone,
   2) zrzeczenia się prawa przez uprawnionego przed Urzędem Patentowym, za
     zgodą osób, którym służą na nim prawa.
2. Zrzeczenie się prawa, o którym mowa w ust. 1 pkt 2, może również dotyczyć
  tylko niektórych towarów, dla których prawo to zostało udzielone
  (ograniczenie wykazu towarów).
3. Zrzeczenie się udziału we wspólnym prawie powoduje przejście tego udziału na
  pozostałych współuprawnionych, odpowiednio do ich udziałów.
4. W przypadku, o którym mowa w ust. 1 pkt 2, z zastrzeżeniem ust. 3, Urząd
  Patentowy wydaje decyzję stwierdzającą wygaśnięcie prawa ochronnego.
                                        
                                    Art. 169.
1. Prawo ochronne na znak towarowy wygasa również na skutek:
   1) nieużywania zarejestrowanego znaku towarowego w sposób rzeczywisty dla
     towarów objętych rejestracją w ciągu nieprzerwanego okresu pięciu lat,
     chyba że istnieją ważne powody jego nieużywania,
   2) utraty przez znak znamion odróżniających przez to, że na skutek działań
     lub zaniedbań uprawnionego, stał się oznaczeniem składającym się wyłącznie
     z elementów, które mogą służyć w handlu do oznaczania w szczególności
     rodzaju towaru, jego jakości, ilości, ceny, przeznaczenia, sposobu, czasu
     lub miejsca wytworzenia, składu, funkcji lub przydatności, w stosunku do
     towarów, dla których był zarejestrowany, a także gdy stał się oznaczeniem
     mogącym wprowadzić w błąd nabywców, w szczególności co do charakteru,
     jakości, właściwości bądź pochodzenia towaru.
2. Urząd Patentowy wydaje decyzję stwierdzającą wygaśnięcie prawa ochronnego na
  znak towarowy w przypadkach, o których mowa w ust. 1, na wniosek każdej
  osoby, która ma w tym interes prawny.
3. Prokurator Generalny Rzeczypospolitej Polskiej lub Prezes Urzędu Patentowego
  może, w interesie publicznym, wystąpić z wnioskiem o stwierdzenie wygaśnięcia
  prawa ochronnego na znak towarowy lub przystąpić do toczącego się
  postępowania.
4. Przez używanie znaku, w rozumieniu ust. 1, rozumie się również używanie
  znaku:
   1) różniącego się od znaku, na który udzielono prawa ochronnego, w
     elementach, które nie zmieniają jego odróżniającego charakteru,
   2) przez umieszczanie znaku na towarach lub ich opakowaniach wyłącznie dla
     celów eksportu,
   3) przez osobę trzecią za zgodą uprawnionego,
   4) przez osobę upoważnioną do używania znaku wspólnego albo znaku wspólnego
     gwarancyjnego.
5. Nie uważa się za używanie znaku w sposób rzeczywisty, używania znaku w
  reklamie towaru, który nie jest dostępny na rynku krajowym ani nie jest w
  kraju wytwarzany na potrzeby eksportu.
6. W przypadku wszczęcia postępowania w sprawie o wygaśnięcie prawa ochronnego,
  obowiązek wykazania używania znaku towarowego lub istnienia ważnych powodów
  usprawiedliwiających nieużywanie znaku spoczywa na uprawnionym z tytułu prawa
  ochronnego.
7. Na zasadach, o których mowa w ust. 1-6, a także w razie nieprzestrzegania
  regulaminu znaku, może być wydana decyzja stwierdzająca wygaśnięcie prawa w
  stosunku do współuprawnionego. Przepis ten stosuje się odpowiednio do prawa
  ochronnego na wspólny znak towarowy i wspólny znak towarowy gwarancyjny.
                                        
                                    Art. 170.
1. Urząd Patentowy oddala, z zastrzeżeniem ust. 2, wniosek o stwierdzenie
  wygaśnięcia prawa ochronnego w przypadku, o którym mowa w art. 169 ust. 1 pkt
  1, jeżeli przed złożeniem tego wniosku rozpoczęło się lub zostało wznowione
  rzeczywiste używanie znaku.
2. Rozpoczęcie lub wznowienie używania znaku towarowego, po upływie
  nieprzerwanego pięcioletniego okresu jego nieużywania i w okresie trzech
  miesięcy poprzedzających złożenie wniosku o stwierdzenie wygaśnięcia prawa
  ochronnego, nie zostanie jednak uwzględnione, jeżeli przygotowania do
  rozpoczęcia lub wznowienia używania mają miejsce tuż po tym, jak uprawniony
  dowiedział się, że taki wniosek może być złożony.
3. Przepisy ust. 1 i 2 stosuje się odpowiednio w przypadkach, o których mowa w
  art. 169 ust. 7.
4. Nie wydaje się decyzji stwierdzającej wygaśnięcie prawa ochronnego na znak
  towarowy z powodu utraty uprawnienia do używania zawartego w nim oznaczenia
  bądź symbolu, o którym mowa w art. 131 ust. 2, jeżeli przed złożeniem wniosku
  o stwierdzenie wygaśnięcia tego prawa nastąpiło zaniechanie używania
  oznaczenia bądź symbolu w znaku towarowym.
                                        
                                    Art. 171.
Jeżeli przyczyna wygaśnięcia prawa ochronnego na znak towarowy dotyczy jedynie
niektórych towarów, wygaśnięcie prawa odnosi się tylko do tych towarów.
                                        
                                    Art. 172.
Prawo ochronne na znak towarowy wygasa, z zastrzeżeniem art. 170,  w dniu, w
którym nastąpiło zdarzenie, z którym ustawa wiąże skutek wygaśnięcia prawa
ochronnego. Data wygaśnięcia prawa ochronnego powinna być potwierdzona w
decyzji.
                                    Art. 173.
Unieważnienie albo wygaśnięcie prawa ochronnego podlega wpisowi do rejestru
znaków towarowych.
                                        
                                    Dział II
                             Oznaczenia geograficzne
                                        
                                   Rozdział 1
                                Przepisy wstępne
                                        
                                    Art. 174.
1. Oznaczeniami geograficznymi, w rozumieniu ustawy, są oznaczenia słowne
  odnoszące się bezpośrednio lub pośrednio do nazwy miejsca, miejscowości,
  regionu lub kraju (teren), które identyfikują towar jako pochodzący z tego
  terenu, jeżeli określona jakość, dobra opinia lub inne cechy towaru są
  przypisywane przede wszystkim pochodzeniu geograficznemu tego towaru.
2. Na zagraniczne oznaczenia geograficzne można uzyskać w Polsce ochronę tylko
  gdy oznaczenie korzysta z ochrony w kraju jego pochodzenia.
3. Ilekroć w przepisach niniejszego działu jest mowa o towarach, nie dotyczy to
  usług.
                                        
                                    Art. 175.
1. Oznaczeniami geograficznymi są:
   1) nazwy regionalne jako oznaczenia służące do wyróżniania towarów, które:
     a) pochodzą z określonego terenu oraz
     b) posiadają szczególne właściwości, które wyłącznie lub w przeważającej
       mierze zawdzięczają oddziaływaniu środowiska geograficznego obejmującego
       łącznie czynniki naturalne oraz ludzkie - których wytworzenie lub
       przetworzenie następuje na tym terenie,
   2) oznaczenia pochodzenia jako oznaczenia służące do wyróżniania  towarów:
     a) pochodzących z określonego terenu oraz
     b) posiadających pewne szczególne właściwości albo inne cechy szczególne
       przypisywane pochodzeniu geograficznemu, czyli terenowi, gdzie zostały
       one wytworzone lub przetworzone.
2. Przez oznaczenia geograficzne rozumie się także oznaczenia stosowane dla
  towarów, które są wytworzone z surowców lub półproduktów pochodzących z
  określonego terenu, większego niż teren wytworzenia lub przetworzenia towaru,
  jeżeli są one przygotowywane w szczególnych warunkach i istnieje system
  kontroli przestrzegania tych warunków.
3. Za oznaczenia geograficzne uznaje się również, z zachowaniem warunków
  określonych w ust. 2, określenia o charakterze geograficznym nie
  odpowiadające dosłownie terenowi, z którego towar pochodzi lub inne
  określenia używane tradycyjnie, jeżeli są one stosowane dla towarów
  pochodzących z danego terenu.
                                        
                                   Rozdział 2
         Zgłoszenie i rozpatrywanie zgłoszenia oznaczenia geograficznego
                                        
                                    Art. 176.
1. Zgłoszenie oznaczenia geograficznego powinno zawierać:
   1) dokładne określenie oznaczenia oraz elementów, z którymi będzie ono
     używane w obrocie, jak etykiety i opakowania,
   2) wskazanie towarów, dla których jest ono przeznaczone,
   3) dokładne określenie granic terenu, do którego się ono odnosi,
   4) określenie szczególnych cech lub właściwości towarów, jako pochodzących z
     danego terenu,
   5) warunki korzystania z oznaczenia geograficznego obejmujące sposób
     wytwarzania, szczególne cechy lub właściwości towarów, inne przesłanki,
     które muszą być spełnione przez osoby chcące używać takiego oznaczenia
     oraz, jeżeli jest to wymagane, metody ich kontroli,
   6) wskazanie przedsiębiorców, którzy używają lub będą używać tego
     oznaczenia.
2. Zgłoszenia może dokonać organizacja upoważniona do reprezentowania interesów
  producentów, działająca na danym terenie.
3. Organizacja, o której mowa w ust. 2, powinna dołączyć do zgłoszenia
  oznaczenia geograficznego potwierdzenie swojej legitymacji do działania.
4. Zgłoszenia może dokonać także organ administracji rządowej lub samorządu
  terytorialnego, właściwy ze względu na teren, do którego odnosi się
  oznaczenie geograficzne.
5. Osoby dokonujące zgłoszeń zagranicznych oznaczeń geograficznych, w
  przypadkach, o których mowa w ust. 2 i 4, powinny wskazać lub dołączyć do
  zgłoszenia dowód ochrony oznaczenia w kraju pochodzenia. Dowodem takim może
  być w szczególności każda umowa międzynarodowa, na podstawie której
  oznaczenie geograficzne podlega ochronie.
                                        
                                    Art. 177.
1. Udzielenie prawa z rejestracji na oznaczenie geograficzne, którego używanie
  naruszałoby prawo ochronne na znak towarowy może nastąpić, jeżeli uprawniony
  z prawa ochronnego zrzeknie się swojego prawa.
2. Zrzeczenie się prawa ochronnego na znak towarowy nie jest wymagane, jeżeli
  zgłoszenie oznaczenia geograficznego do rejestracji, dokonane w uzgodnieniu z
  uprawnionym do znaku, obejmuje go jako osobę, która tego oznaczenia może
  używać, a utrzymanie w mocy tego prawa nie ograniczy nadmiernie możliwości
  używania oznaczenia geograficznego przez innych uprawnionych.
3. Przy ocenie, czy ochrona znaku towarowego nie ograniczy nadmiernie
  możliwości używania oznaczenia geograficznego przez innych uprawnionych,
  bierze się w szczególności pod uwagę możliwości używania tego oznaczenia w
  innych formach niż to przedstawia znak towarowy.
                                        
                                    Art. 178.
Nie udziela się prawa z rejestracji na oznaczenia prawdziwe w sensie dosłownym
co do terenu, z którego towar pochodzi, które mogłyby wprowadzić nabywców w
błąd, że towar pochodzi z innego, słynącego z danych wyrobów terenu. W przypadku
homonimicznych oznaczeń geograficznych ochrona może być przyznana z tym, że
Urząd Patentowy wezwie zgłaszającego, który dokonał zgłoszenia później, do
dokonania w oznaczeniu odpowiednich zmian pozwalających na odróżnienie go od
oznaczenia zarejestrowanego lub wcześniej zgłoszonego.
                                        
                                    Art. 179.
Nie może być udzielone prawo z rejestracji na oznaczenie, które w następstwie
jego powszechnego używania dla oznaczenia rodzaju towarów stało się nazwą
rodzajową, chyba że przemawia za tym interes publiczny bądź ochrona oznaczenia
wynika z umowy międzynarodowej.
                                        
                                    Art. 180.
Urząd Patentowy, w toku rozpatrywania zgłoszenia oznaczenia geograficznego,
wydaje postanowienia wzywające zgłaszającego, pod rygorem umorzenia
postępowania, do uzupełnienia zgłoszenia lub usunięcia, w wyznaczonym terminie,
wskazanych braków i istotnych usterek.
                                        
                                    Art. 181.
W okresie poprzedzającym rejestrację oznaczenia geograficznego Urząd Patentowy
nie udziela osobom nieuprawnionym informacji o zgłoszeniu bez zgody
zgłaszającego.
                                        
                                    Art. 182.
1. Urząd Patentowy wydaje decyzję o udzieleniu prawa z rejestracji na
  oznaczenie geograficzne po stwierdzeniu, że zgłoszenie zostało sporządzone
  prawidłowo.
2. Zgłoszenia nie uważa się za sporządzone prawidłowo, jeżeli oznaczenie nie
  informuje, albo informuje w sposób nieprawdziwy, o pochodzeniu towaru, a
  także jeżeli nie spełnia warunków udzielenia prawa z rejestracji, o których
  mowa w art. 174 ust. 2 i 176-179. Przepisy art. 49 stosuje się odpowiednio.
3. Udzielenie prawa z rejestracji następuje pod warunkiem uiszczenia opłaty za
  ochronę. W razie nieuiszczenia opłaty w wyznaczonym terminie Urząd Patentowy
  stwierdza wygaśnięcie decyzji o udzieleniu prawa z rejestracji.
4. Udzielone prawa z rejestracji na oznaczenie geograficzne podlegają wpisowi
  do rejestru oznaczeń geograficznych.
5. Udzielenie prawa z rejestracji na oznaczenie geograficzne stwierdza się
  przez wydanie świadectwa rejestracji.
                                        
                                    Art. 183.
Prezes Rady Ministrów określi, w drodze rozporządzenia, szczegółowe wymogi jakim
powinno odpowiadać zgłoszenie oznaczenia geograficznego, a także szczegółowy
zakres i tryb rozpatrywania zgłoszeń. Określenie wymogów, jakim powinno
odpowiadać zgłoszenie, nie może prowadzić do tworzenia nadmiernych ponad
potrzebę, utrudnień dla zgłaszającego.
                                        
                                   Rozdział 3
                 Prawa z rejestracji na oznaczenie geograficzne
                                        
                                    Art. 184.
1. Na oznaczenie geograficzne może być udzielone prawo z rejestracji.
2. Ochrona oznaczenia geograficznego jest bezterminowa i trwa od dnia dokonania
  wpisu do rejestru oznaczeń geograficznych, prowadzonego przez Urząd
  Patentowy.
                                        
                                    Art. 185.
1. Oznaczenie geograficzne, na które udzielono prawa z rejestracji, nie może
  być używane na obszarze Rzeczypospolitej Polskiej przez osoby, których towary
  nie spełniają warunków będących podstawą udzielenia prawa z rejestracji.
  Przepisy art. 154, 155 i 156 stosuje się odpowiednio.
2. Oznaczenie geograficzne nie może być używane przez osoby, o których mowa w
  ust. 1, nawet wtedy, gdy używanie takie nie ma na celu wskazywania
  pochodzenia geograficznego towarów i wtedy, gdy rzeczywiste miejsce
  wytworzenia towaru jest wskazane.
3. Oznaczenie geograficzne nie może być używane przez osoby, o których mowa w
  ust. 1, nawet z dodatkami wskazującymi na rodzaj wyrobu jak:
  "naśladownictwo", "rodzaj", "sposób".
4. Zakaz, o którym mowa w ust. 1 - 3, dotyczy oznaczenia geograficznego w jego
  oryginalnym brzmieniu, w tłumaczeniach oraz w innych formach pochodnych.
                                        
                                    Art. 186.
Osoby, które działając na danym terenie używały wcześniej, w dobrej wierze,
oznaczenia geograficznego, a ich towary nie spełniają warunków będących podstawą
udzielenia prawa z rejestracji, mogą go nadal używać, jednakże nie dłużej niż
przez rok, począwszy od dnia udzielenia prawa z rejestracji.
                                        
                                    Art. 187.
1. Osobie, której towary spełniają warunki korzystania z oznaczenia
  geograficznego, przysługuje prawo jego używania w obrocie. Może ona również
  wystąpić do Urzędu Patentowego z wnioskiem o wpisanie jej do rejestru jako
  uprawnionej do używania tego oznaczenia.
2. Warunkiem wpisu, o którym mowa w ust. 1, jest przedłożenie przez
  wnioskodawcę pisemnego oświadczenia uprawnionego z tytułu prawa z
  rejestracji, poświadczającego spełnienie przez towary wnioskodawcy warunków
  korzystania z oznaczenia geograficznego, albo orzeczenie sądu.
3. Uprawniony, o którym mowa w ust. 2, może również żądać wykreślenia z
  rejestru osoby, której towary nie spełniają lub przestały spełniać warunki
  będące podstawą udzielenia prawa z rejestracji.
                                        
                                    Art. 188.
1. Na wniosek uprawnionego z tytułu prawa z rejestracji może być dokonana
  zmiana określenia warunków korzystania z oznaczenia geograficznego, takich,
  jak granice terenu, do którego oznaczenie się odnosi, warunki wytwarzania
  towaru, szczególne cechy lub właściwości towaru albo metody ich kontroli,
  jeżeli jest to uzasadnione w szczególności ze względu na postęp
  technologiczny lub rozwój produkcji wyrobów.
2. W przypadku wykazania przez uprawnionego z tytułu prawa z rejestracji, że
  wnioskowanej zmianie, o której mowa w ust. 1, nie sprzeciwiają się osoby
  ujawnione w rejestrze jako uprawnione do używania oznaczenia, Urząd Patentowy
  wyda decyzję o zmianie i dokona odpowiedniego wpisu do rejestru.
3. Jeżeli osoba wyrażająca sprzeciw przeciwko zmianie, o której mowa w ust. 1,
  złoży w ciągu miesiąca w Urzędzie Patentowym wniosek o uznanie wnioskowanej
  zmiany za bezzasadną, sprawa zostanie skierowana do rozpatrzenia w trybie
  postępowania spornego. W przeciwnym przypadku Urząd Patentowy uzna sprzeciw
  za wycofany i wyda decyzję, o której mowa w ust. 2.
4. W sprawach zagranicznych oznaczeń geograficznych podstawą do dokonania
  zmiany, o której mowa w ust. 1, może być tylko przedstawiony przez
  uprawnionego z tytułu prawa z rejestracji dowód odpowiedniej zmiany warunków
  korzystania z oznaczenia w kraju jego pochodzenia.
                                        
                                    Art. 189.
Uprawniony z tytułu prawa z rejestracji na oznaczenie geograficzne może
przenieść swoje uprawnienia na inną organizację lub organ na podstawie
porozumienia, z zachowaniem warunków, o których mowa w art. 176 ust. 2-4. Wpisu
do rejestru powyższej zmiany dokonuje się na wniosek.
                                        
                                    Art. 190.
Uprawnieni do oznaczania towarów zarejestrowanym oznaczeniem geograficznym mogą
wskazać, że oznaczenie to zostało zarejestrowane poprzez umieszczenie na towarze
określenia: "Zarejestrowane oznaczenie geograficzne" albo litery "G" wpisanej w
okrąg w sąsiedztwie tego oznaczenia.
                                        
                                   Rozdział 4
   Unieważnienie i wygaśnięcie prawa z rejestracji na oznaczenie geograficzne
                                        
                                    Art. 191.
Prawo z rejestracji na oznaczenie geograficzne może być unieważnione na wniosek
każdej osoby, która ma w tym interes prawny, jeżeli wykaże ona, że nie zostały
spełnione ustawowe warunki wymagane do uzyskania tego prawa.
                                        
                                    Art. 192.
1. Osoba, która ma w tym interes prawny, może, z zastrzeżeniem ust. 3, żądać
  wydania decyzji stwierdzającej wygaśnięcie prawa z rejestracji na oznaczenie
  geograficzne, które przestało spełniać ustawowe warunki przewidziane dla
  uzyskania ochrony albo nie było używane przez okres pięciu lat i nie istnieją
  ważne powody jego nieużywania.
2. Obowiązek wykazania używania oznaczenia geograficznego lub istnienia
  przyczyn usprawiedliwiających nieużywanie oznaczenia spoczywa na uprawnionym
  z tytułu prawa z rejestracji.
3. Do oznaczeń, których ochrona wynika z umowy międzynarodowej, przepisu ust. 1
  nie stosuje się.
4. Używanie w obrocie nazwy regionalnej jako nazwy rodzajowej dla podobnych
  towarów nie może stanowić przyczyny unieważnienia prawa z rejestracji tego
  oznaczenia ani stwierdzenia jego wygaśnięcia.
5. Prawo z rejestracji na oznaczenie geograficzne wygasa również na skutek
  zrzeczenia się prawa przez uprawnionego przed Urzędem Patentowym, za zgodą
  osób ujawnionych w rejestrze jako uprawnionych do używania oznaczenia.
6. W przypadku, o którym mowa w ust. 5, Urząd Patentowy wydaje decyzję
  stwierdzającą wygaśnięcie prawa z rejestracji.
                                        
                                    Art. 193.
Prokurator Generalny Rzeczypospolitej Polskiej lub Prezes Urzędu Patentowego
może, w interesie publicznym, wystąpić z wnioskiem o unieważnienie prawa z
rejestracji na oznaczenie geograficzne bądź o wydanie decyzji stwierdzającej
wygaśnięcie tego prawa albo przystąpić do toczącego się postępowania.
                                        
                                    Art. 194.
Prawo z rejestracji na oznaczenie geograficzne wygasa w dniu, w którym nastąpiło
zdarzenie, z którym ustawa wiąże skutek wygaśnięcia prawa z rejestracji. Data
wygaśnięcia prawa z rejestracji powinna być potwierdzona w decyzji.
                                    Art.195.
Unieważnienie albo wygaśnięcie prawa z rejestracji podlega wpisowi do rejestru
oznaczeń geograficznych.
                                        
                                    Tytuł IV
                          Topografie układów scalonych
                                        
                                     Dział I
                                Przepisy wstępne
                                        
                                    Art. 196.
1. Przez topografię układu scalonego, zwaną dalej "topografią", rozumie się
  rozwiązanie polegające na przestrzennym, wyrażonym w dowolny sposób
  rozplanowaniu elementów, z których co najmniej jeden jest elementem aktywnym,
  oraz wszystkich lub części połączeń układu scalonego.
2. Przez układ scalony rozumie się jedno- lub wielowarstwowy wytwór
  przestrzenny, utworzony z elementów z materiału półprzewodnikowego tworzącego
  ciągłą warstwę, ich wzajemnych połączeń przewodzących i obszarów izolujących,
  nierozdzielnie ze sobą sprzężonych, w celu spełniania funkcji
  elektronicznych.
                                        
                                    Art. 197.
1. Na topografię udzielane jest prawo z rejestracji.
2. Prawo z rejestracji topografii może być udzielone, z zastrzeżeniem ust. 3 i
  4, na topografię oryginalną.
3. Nie udziela się prawa z rejestracji topografii, jeżeli przed zgłoszeniem w
  Urzędzie Patentowym była ona wykorzystywana jawnie w celach handlowych w
  okresie dłuższym niż dwa lata.
4. Nie może być udzielone prawo z rejestracji topografii, jeżeli od jej
  dokonania i utrwalenia w dowolnej formie minęło 15 lat i nie była ona
  wykorzystywana w celach handlowych.
                                        
                                    Art. 198.
1. Topografię uznaje się za oryginalną, jeżeli jest wynikiem pracy
  intelektualnej twórcy i nie jest powszechnie znana w chwili jej powstania.
2. Na topografię składającą się z elementów powszechnie znanych udziela się
  prawa z rejestracji tylko w takim zakresie, w jakim kombinacja tych elementów
  jest oryginalna.
                                        
                                    Art. 199.
Nie udziela się prawa z rejestracji na topografię jednoznacznie wynikającą z
funkcji układu scalonego, w którym jest stosowana.
                                        
                                    Art. 200.
Uprawnionym do uzyskania prawa z rejestracji topografii jest twórca, jego
następca prawny albo osoba, z którą twórca jest związany stosunkiem pracy bądź
inną umową, lub która udzieliła twórcy pomocy przy powstaniu topografii.
Przepisy art. 11, 12, 20 i 21 stosuje się odpowiednio.
                                        
                                    Art. 201.
Twórca topografii ma prawo do wynagrodzenia za korzystanie z tej topografii
przez przedsiębiorcę. Przepisy art. 22 i 23 stosuje się odpowiednio.
                                        
                                    Dział II
                Zgłoszenie i rozpatrywanie zgłoszenia topografii
                                        
                                    Art. 202.
1. Zgłoszenie topografii powinno zawierać:
   1) podanie,
   2) materiał identyfikujący topografię, zawierający niezbędne dane do
     jednoznacznego określenia topografii,
   3) oświadczenie dotyczące daty wprowadzenia topografii do obrotu, jeżeli
     miało ono miejsce przed dokonaniem zgłoszenia.
2. W zgłoszeniu, o którym mowa w ust. 1, zgłaszający nie ma obowiązku
  ujawniania informacji, które stanowią tajemnicę produkcyjną lub handlową,
  chyba że są one niezbędne do identyfikacji topografii.
3. Zgłoszenie topografii może dotyczyć tylko jednego rozwiązania.
4. Zgłoszenie topografii, które obejmuje co najmniej podanie oraz część
  wyglądającą na materiał identyfikujący topografię, daje podstawę do uznania
  zgłoszenia za dokonane.
                                        
                                    Art. 203.
1. Udzielenie prawa z rejestracji topografii następuje przez zarejestrowanie
  topografii będącej przedmiotem prawidłowo dokonanego zgłoszenia w Urzędzie
  Patentowym.
2. Urząd Patentowy wydaje decyzję o udzieleniu prawa z rejestracji, jeżeli po
  sprawdzeniu zgłoszenia zgodnie z ust. 1 nie stwierdzi przeszkód do uzyskania
  prawa z rejestracji topografii. Zarejestrowanie następuje pod warunkiem
  uiszczenia opłaty za pierwszy okres ochrony.
3. W razie nieuiszczenia opłaty w wyznaczonym terminie Urząd Patentowy
  stwierdza wygaśnięcie decyzji o udzieleniu prawa z rejestracji topografii.
                                        
                                    Art. 204.
Urząd Patentowy wydaje decyzję o odmowie udzielenia prawa z rejestracji, jeżeli
stwierdzi przeszkody do jego uzyskania, które nie mogą być usunięte. Przepis
art. 49 ust.2 stosuje się odpowiednio.
                                        
                                    Art. 205.
Udzielone prawa z rejestracji topografii podlegają wpisowi do rejestru
topografii układów scalonych.
                                        
                                    Art. 206.
Udzielenie prawa z rejestracji stwierdza się przez wydanie świadectwa
rejestracji topografii.
                                        
                                    Art. 207.
1. Przed udzieleniem prawa z rejestracji Urząd Patentowy nie udziela informacji
  o zgłoszeniu osobom nieuprawnionym bez zgody zgłaszającego.
2. Materiał identyfikujący topografię nie jest ujawniany bez zgody uprawnionego
  także po udzieleniu prawa z rejestracji.
3. Przepis ust. 2 nie stanowi przeszkody do ujawnienia dokumentacji na żądanie
  organów wymiaru sprawiedliwości oraz stronom sporu co do ważności udzielonego
  prawa lub co do naruszenia prawa.
                                        
                                    Art. 208.
Uprawniony może wskazać, że jego topografia została zarejestrowana, poprzez
umieszczenie na topografii lub produkcie zawierającym chronioną topografię
litery "T" wpisanej w okrąg.
                                        
                                    Art. 209.
1. Do zgłoszenia i rozpatrywania zgłoszenia topografii stosuje się odpowiednio,
  z zastrzeżeniem ust. 2, przepisy art. 31 ust. 4, 32, 36-37, 39, 41, 42 i 46.
2. Wprowadzanie zmian w zgłoszeniu w toku jego rozpatrywania nie może dotyczyć
  zmian dokonanych w samej topografii.
                                        
                                    Art. 210.
Prezes Rady Ministrów określi, w drodze rozporządzenia, szczegółowe wymogi,
jakim powinno odpowiadać zgłoszenie topografii, oraz szczegółowy zakres i tryb
rozpatrywania zgłoszeń. Określenie wymogów, jakim powinno odpowiadać zgłoszenie,
nie może prowadzić do tworzenia nadmiernych ponad potrzebę, utrudnień dla
zgłaszającego.
                                    Dział III
                         Prawa z rejestracji topografii
                                        
                                    Art. 211.
Przez uzyskanie prawa z rejestracji nabywa się prawo do wyłącznego korzystania z
topografii w sposób zarobkowy lub zawodowy na całym obszarze Rzeczypospolitej
Polskiej.
                                        
                                    Art. 212.
1. Prawo z rejestracji narusza osoba, która bez zgody uprawnionego:
   1) reprodukuje w całości lub części chronioną topografię, z wyjątkiem
     reprodukowania tej części, która nie spełnia wymogu oryginalności
     określonego w art. 198,
   2) importuje, sprzedaje lub w jakikolwiek inny sposób wprowadza do obrotu
     kopię chronionej topografii, układy scalone wytworzone przy użyciu takiej
     kopii, a także wyroby zawierające takie układy scalone.
2. Reprodukowanie topografii polega na jej odtworzeniu w układzie scalonym na
  podstawie wzorca, dokumentacji lub analizy.
                                        
                                    Art. 213.
Nie narusza się prawa z rejestracji przez zastosowanie topografii układu
scalonego w środkach komunikacji i ich częściach lub urządzeniach, które
znajdują się na obszarze Rzeczypospolitej Polskiej czasowo, a także w
produktach, które znajdują się na tym obszarze w komunikacji tranzytowej.
                                        
                                    Art. 214.
Nie narusza prawa z rejestracji osoba, która kopiuje bez zgody uprawnionego
chronioną topografię, jeżeli czyni to w celach osobistych albo wyłącznie w celu
oceny, analizy, badania lub nauczania.
                                        
                                    Art. 215.
Nie narusza prawa z rejestracji osoba, która na podstawie oceny lub analizy
chronionej topografii opracuje topografię spełniającą wymóg oryginalności, o
którym mowa w art. 198.
                                        
                                    Art. 216.
Nie narusza się prawa z rejestracji przez korzystanie, w niezbędnym wymiarze, z
topografii dla celów państwowych bez prawa wyłączności, jeżeli jest to konieczne
dla zapobieżenia lub usunięcia stanu zagrożenia ważnych interesów Państwa, w
szczególności w zakresie bezpieczeństwa i porządku publicznego. Przepisy art. 69
ust. 2-4 stosuje się odpowiednio.
                                        
                                    Art. 217.
Nie stanowi naruszenia prawa z rejestracji topografii, import lub wprowadzenie
do obrotu produktu zawierającego bezprawnie wykorzystaną topografię przez osobę
działającą w dobrej wierze. Po uzyskaniu informacji o istnieniu ochrony tej
topografii, dalsze prowadzenie działalności handlowej w tym zakresie jest
możliwe tylko za zgodą uprawnionego. Towary posiadane lub zamówione przed
uzyskaniem takiej informacji można wprowadzić do obrotu pod warunkiem zapłaty
uprawnionemu kwoty odpowiadającej opłacie licencyjnej.
                                        
                                    Art. 218.
Prawo z rejestracji nie rozciąga się na działania dotyczące kopii chronionej
topografii, układów scalonych wytworzonych przy użyciu takiej kopii, a także
wyrobów zawierających takie układy scalone, polegające w szczególności na ich
oferowaniu lub dalszym obrocie, jeżeli zostały one uprzednio zgodnie z prawem,
wprowadzone do obrotu przez uprawnionego lub za jego zgodą, na terytorium
Rzeczypospolitej Polskiej lub na terytorium państwa, z którym Rzeczpospolita
Polska zawarła umowę o utworzeniu strefy wolnego handlu.
                                        
                                    Art. 219.
1. Uprawniony nie może dochodzić swoich praw w odniesieniu do innej identycznej
  topografii, jeżeli została ona stworzona niezależnie przez osobę trzecią.
2. Jeżeli dwie topografie są identyczne w całości lub części, domniemywa się,
  że topografia, która mogła być reprodukcją topografii wcześniej zgłoszonej w
  Urzędzie Patentowym lub wcześniej jawnie wprowadzonej do obrotu jest jej
  reprodukcją.
                                        
                                    Art. 220.
Ochrona topografii ustaje po dziesięciu latach od końca roku kalendarzowego, w
którym topografia lub układ scalony zawierający taką topografię był wprowadzony
do obrotu, lub końca roku kalendarzowego, w którym dokonano zgłoszenia
topografii w Urzędzie Patentowym, w zależności od tego, który z tych terminów
upływa wcześniej.
                                        
                                    Art. 221.
1. Do prawa z rejestracji topografii stosuje się odpowiednio przepisy art. 67,
  68, 72, 74-79, 81-90 i 92, z zastrzeżeniem ust. 2.
2. Prawo z rejestracji topografii wygasa również po piętnastu latach od jej
  dokonania i utrwalenia, jeżeli okres ten upływa wcześniej niż okres, na jaki
  zostało udzielone prawo z rejestracji, a topografia nie była w tym czasie
  wykorzystywana w celach handlowych.
                                     Tytuł V
            Opłaty, rejestry i wykazy, dokumenty, ogłoszenia urzędowe
                                        
                                     Dział I
                                     Opłaty
                                        
                                    Art. 222.
1. Urząd Patentowy pobiera opłaty jednorazowe oraz opłaty okresowe w związku z
  ochroną wynalazków, wzorów użytkowych, wzorów przemysłowych, znaków
  towarowych, oznaczeń geograficznych, topografii układów scalonych.
2. Opłaty, o których mowa w ust. 1, stanowią dochód budżetu Państwa.
3. Rada Ministrów określi, w drodze rozporządzenia, szczegółowe zasady
  ustalania, uiszczania i wysokość opłat, uwzględniając podział na jednoroczne
  lub kilkuletnie okresy ochrony. Opłaty te nie mogą prowadzić do nadmiernego i
  nieuzasadnionego ograniczenia dostępności procedur w zakresie uzyskiwania i
  utrzymywania ochrony.
                                        
                                    Art. 223.
1. Opłaty jednorazowe za zgłoszenia, wnioski, oświadczenia i inne czynności
  przewidziane w ustawie powinny być uiszczane z góry, o ile ustawa lub
  rozporządzenie, o którym mowa w art. 222 ust. 3, nie przewiduje uiszczenia
  opłaty na wezwanie Urzędu Patentowego w określonym terminie.
2. Opłata jednorazowa za zgłoszenie może być również uiszczona w ciągu jednego
  miesiąca od daty doręczenia wezwania Urzędu Patentowego.
3. Jeżeli w wyniku złożonego wniosku o ponowne rozpatrzenie sprawy decyzja lub
  postanowienie Urzędu Patentowego zostało uchylone, opłata uiszczona od tego
  wniosku podlega zwrotowi.
4. W razie nieuiszczenia w terminie opłaty, o której mowa w ust. 1,
  postępowanie wszczęte w wyniku dokonania zgłoszenia lub złożenia wniosku
  podlega umorzeniu, bądź czynność uzależniona od opłaty zostaje zaniechana.
                                        
                                    Art. 224.
1. Termin do uiszczenia opłaty jednorazowej za ochronę lub opłaty za pierwszy
  okres ochrony, określonej w decyzji o udzieleniu patentu, prawa ochronnego
  lub odpowiednio prawa z rejestracji, wynosi trzy miesiące od daty doręczenia
  wezwania. Jednocześnie zgłaszający może uiścić opłatę za dalsze rozpoczęte
  okresy ochrony lub opłatę wymaganą do przedłużenia ochrony na okresy
  rozpoczęte przed tym terminem.
2. Opłaty za dalsze okresy ochrony są uiszczane, z zastrzeżeniem ust.1, z góry,
  nie później niż w dniu, w którym upływa poprzedni okres ochrony.
3. Opłaty okresowe, o których mowa w ust. 2, mogą być uiszczone w ciągu jednego
  roku przed terminem określonym w ust. 2. Opłaty te podlegają zwrotowi, jeżeli
  przed tym terminem udzielone prawo zostanie unieważnione lub wygaśnie. Opłaty
  za okresy ubiegłe i za okres bieżący nie podlegają zwrotowi.
4. Opłaty, o których mowa w ust. 2, można uiszczać również w terminie sześciu
  miesięcy po upływie terminu określonego w ust. 2, przy równoczesnym
  uiszczeniu opłaty dodatkowej w wysokości 30% opłaty należnej. Termin ten nie
  podlega przywróceniu.
5. W razie udzielenia patentu dodatkowego pobiera się za ochronę wynalazku
  opłatę jednorazową.
6. Jeżeli patent dodatkowy stanie się patentem, pobiera się opłaty okresowe
  poczynając od okresu ochrony następującego po ustaniu patentu głównego w
  wysokości, jaka przypadałaby za ten okres i dalsze okresy ochrony wynalazku
  stanowiącego przedmiot patentu głównego.
                                        
                                    Art. 225.
1. Termin do uiszczenia opłaty, o którym mowa w art. 223 ust. 2 lub art. 224
  ust. 1, może być, z zastrzeżeniem ust. 3, przywrócony na wniosek
  zgłaszającego, jeżeli w ciągu dwóch miesięcy od dnia ustania przyczyny
  uchybienia terminu, nie później jednak niż w ciągu sześciu miesięcy od dnia,
  w którym termin ten upłynął, uprawdopodobni on, że uchybienie nastąpiło bez
  jego winy. Jednocześnie ze złożeniem takiego wniosku zgłaszający powinien
  uiścić zaległą opłatę.
2. Przywrócenie terminu do złożenia wniosku, o którym mowa w ust. 1, jest
  niedopuszczalne.
3. Jeżeli została wydana decyzja o umorzeniu postępowania z powodu
  nieuiszczenia opłaty, o której mowa w art. 223 ust. 2, albo decyzja
  stwierdzająca wygaśnięcie decyzji o udzieleniu patentu, prawa ochronnego lub
  odpowiednio prawa z rejestracji z powodu nieuiszczenia opłaty, o której mowa
  w art. 224 ust. 1, decyzja taka może zostać uchylona na wniosek zgłaszającego
  o ponowne rozpatrzenie sprawy, w którym uprawdopodobni on, że uchybienie
  nastąpiło bez jego winy i po jednoczesnym uiszczeniu zaległej opłaty.
4. Przepisy ust. 1-3 stosuje się odpowiednio w przypadku nieuiszczenia, w
  terminie wskazanym w art. 224 ust. 1 zdanie drugie, opłaty za dalsze
  rozpoczęte okresy ochrony lub opłaty wymaganej do przedłużenia ochrony na
  okresy rozpoczęte przed tym terminem.
                                        
                                    Art. 226.
1. W przypadku gdy zgłaszający wykaże, że nie jest w stanie ponieść w pełnej
  wysokości opłaty za zgłoszenie wynalazku lub wzoru użytkowego, Urząd
  Patentowy zwalnia go częściowo od tej opłaty. Pozostała część opłaty nie może
  być niższa niż 30% opłaty należnej.
2. W przypadku gdy wnioskodawca wykaże, że nie jest w stanie ponieść w pełnej
  wysokości opłaty od wniosku o wydanie decyzji w postępowaniu spornym oraz od
  wniosku o ponowne rozpatrzenie sprawy, Urząd Patentowy zwalnia go częściowo
  lub całkowicie od tej opłaty.
3. Przepis ust. 2 ma zastosowanie także do opłat okresowych za ochronę
  wynalazku lub wzoru użytkowego oraz opłaty jednorazowej za ochronę wynalazku
  stanowiącego przedmiot patentu dodatkowego. Nie dotyczy to opłat za okresy
  przekraczające dziesięć lat od zgłoszenia.
4. Na uzasadniony wniosek zgłaszającego wniesiony przed upływem wyznaczonego
  terminu, termin do uiszczenia opłat, o których mowa w art. 224 ust. 1, może
  być przez Urząd Patentowy odroczony, nie dłużej jednak niż o 6 miesięcy.
  Odroczony termin nie ulega przywróceniu.
5. W sprawach, o których mowa w ust. 1-4, Urząd Patentowy wydaje postanowienia.
  W przypadku odmowy zwolnienia lub częściowego zwolnienia od opłaty,  wyznacza
  się  termin jej uiszczenia.
6. Zwalnia się od opłaty za wniosek o ponowne rozpatrzenie sprawy w związku z
  wydanym postanowieniem, o którym mowa w ust. 5.
                                        
                                    Art. 227.
Urząd Patentowy pobiera jednorazową opłatę za zamieszczenie w "Wiadomościach
Urzędu Patentowego" informacji o udzieleniu patentu, prawa ochronnego, prawa z
rejestracji oraz za publikację tych części zgłoszenia, które podlegają
publikacji, a także za wydanie dokumentu stwierdzającego udzielenie prawa
(opłata za publikację). Zgłaszający obowiązany jest uiścić opłatę po otrzymaniu
decyzji o udzieleniu prawa, w terminie trzech miesięcy od doręczenia wezwania. W
tym przypadku art. 223 ust. 4 nie stosuje się.
                                        
                                    Dział II
                          Rejestry i wykazy, dokumenty
                                        
                                    Art. 228.
1. Dla dokonywania wpisów o udzielonych patentach, prawach ochronnych i prawach
  z rejestracji Urząd Patentowy prowadzi:
   1) rejestr patentowy,
   2) rejestr wzorów użytkowych,
   3) rejestr wzorów przemysłowych,
   4) rejestr znaków towarowych,
   5) rejestr oznaczeń geograficznych,
   6) rejestr topografii układów scalonych.
2. W przypadkach uzasadnionych potrzebą dokonywania odrębnych wpisów, w
  Urzędzie Patentowym prowadzone są pomocnicze rejestry praw udzielonych z mocą
  na terytorium Rzeczypospolitej Polskiej, zarejestrowanych w międzynarodowym
  organie na podstawie umowy międzynarodowej.
3. Rejestry, o których mowa w ust. 1 i 2, są jawne.
4. Domniemywa się, że wpisy w rejestrach, o których mowa w ust. 1,  są
  prawdziwe i że każdemu jest znana ich treść.
                                        
                                    Art. 229.
1. W sprawach, w których wpis do rejestru jest uzależniony od złożenia wniosku,
  wpisu dokonuje się na podstawie decyzji.
2. Rozpatrując wniosek, o którym mowa w ust. 1, Urząd Patentowy bada, czy
  złożone dokumenty, mające uzasadnić wydanie decyzji o dokonaniu wpisu do
  rejestru, nie naruszają ustawy i odpowiadają co do formy obowiązującym
  przepisom.
3. Wpisy, o których mowa w ust. 1, nie wiążą organu, do którego kompetencji,
  zgodnie z przepisami prawa, należy rozstrzyganie w sprawie dokumentu będącego
  podstawą decyzji o wpisie do rejestru bądź w sprawie, której wynik mógłby
  mieć wpływ na decyzję Urzędu Patentowego o dokonaniu wpisu w rejestrze.
                                        
                                    Art. 230.
Prezes Rady Ministrów określi, w drodze rozporządzenia, szczegółowe zasady
prowadzenia rejestrów oraz warunki i tryb dokonywania w nich wpisów,
uwzględniając w szczególności zasady i tryb przeglądania rejestrów oraz
wydawania z nich wyciągów, a także przypadki, w jakich prowadzone będą
pomocnicze rejestry, o których mowa w art. 228 ust. 2.
                                        
                                    Art. 231.
1. Dokumenty stwierdzające udzielenie patentu, prawa ochronnego, prawa z
  rejestracji oraz dowody pierwszeństwa, opatruje się pieczęcią okrągłą z
  wizerunkiem orła w koronie i napisem w otoku: "Urząd Patentowy
  Rzeczypospolitej Polskiej".
2. W przypadku zagubienia lub zniszczenia dokumentu, o którym mowa w ust.1,
  Urząd Patentowy na wniosek uprawnionego i po uiszczeniu należnej opłaty
  jednorazowej, wydaje duplikat.
                                        
                                    Dział III
                               Ogłoszenia urzędowe
                                        
                                    Art. 232.
1. O udzielonych patentach, prawach ochronnych i prawach z rejestracji ogłasza
  się w "Wiadomościach Urzędu Patentowego".
2. Ogłoszeniu w "Wiadomościach Urzędu Patentowego" podlegają również, z
  zastrzeżeniem ust. 3, dokonywane wpisy i zmiany w rejestrach dotyczące
  udzielonych praw.
3. Nie ogłasza się o wygaśnięciu patentu, prawa ochronnego lub prawa z
  rejestracji, jeśli nastąpiło ono na skutek upływu okresu na jaki prawo
  zostało udzielone.
                                        
                                    Art. 233.
W "Wiadomościach Urzędu Patentowego" ogłasza się także informacje o podjętych
decyzjach odmawiających udzielenia patentu bądź prawa ochronnego, umarzających
postępowanie albo stwierdzających wygaśnięcie decyzji o udzieleniu patentu bądź
prawa ochronnego, a także o złożonych wnioskach o udzielenie prawa ochronnego na
wzór użytkowy (art. 38), w sprawach wynalazków i wzorów użytkowych oraz znaków
towarowych, o których zgłoszeniu Urząd Patentowy uprzednio dokonał ogłoszenia w
sposób przewidziany w ustawie.
                                        
                                    Art. 234.
W "Wiadomościach Urzędu Patentowego" zamieszcza się także inne niż określone w
art. 232 i 233 ogłoszenia przewidziane w ustawie, akty o charakterze urzędowym
oraz komunikaty.
                                        
                                    Tytuł VI
                     Postępowanie zgłoszeniowe i rejestrowe.
                                        
                                    Art. 235.
1. Stroną w postępowaniu przed Urzędem Patentowym jest osoba, której interesu
  prawnego dotyczy to postępowanie.
2. Stroną w postępowaniu przed Urzędem Patentowym w sprawie uzyskania patentu,
  prawa ochronnego albo prawa z rejestracji jest zgłaszający.
                                        
                                    Art. 236.
1. Pełnomocnikiem strony w postępowaniu przed Urzędem Patentowym, w sprawach
  związanych z dokonywaniem i rozpatrywaniem zgłoszeń oraz utrzymywaniem
  ochrony wynalazków, wzorów użytkowych, wzorów przemysłowych, znaków
  towarowych, oznaczeń geograficznych i topografii układów scalonych może być
  tylko, z wyjątkiem ust. 2, rzecznik patentowy.
2. Pełnomocnikiem osoby fizycznej, z zastrzeżeniem ust. 3, może być również
  współuprawniony, a także rodzice, małżonek, rodzeństwo lub zstępni strony
  oraz osoby pozostające ze stroną w stosunku przysposobienia.
3. Osoby nie mające miejsca zamieszkania lub siedziby na obszarze
  Rzeczypospolitej Polskiej, mogą w sprawach, o których mowa w ust. 1, działać
  tylko za pośrednictwem rzecznika patentowego.
                                        
                                    Art. 237.
1. Pełnomocnikiem strony do jednej czynności może być tylko jedna osoba
  fizyczna.
2. Pełnomocnictwo powinno być udzielone na piśmie i dołączone do akt przy
  dokonywaniu pierwszej czynności prawnej.
3. Jeżeli pełnomocnictwo dotyczy więcej niż jednej sprawy, powinno być ono
  dołączone do akt sprawy, w której pełnomocnik dokonuje pierwszej czynności.
  Dokonując czynności w pozostałych sprawach objętych pełnomocnictwem,
  pełnomocnik powinien dołączyć uwierzytelniony odpis pełnomocnictwa.
4. Rzecznik patentowy może sam uwierzytelnić odpis udzielonego mu
  pełnomocnictwa.
5. W razie nieuiszczenia należnej opłaty skarbowej od pełnomocnictwa, Urząd
  Patentowy wzywa pełnomocnika do jej uiszczenia, a na wypadek nieuiszczenia,
  wzywa również stronę do potwierdzenia czynności dokonanych przez
  pełnomocnika, wyznaczając w tym celu odpowiedni termin. W razie
  bezskutecznego upływu wyznaczonego terminu, przepis art. 223 ust. 4 stosuje
  się odpowiednio.
                                        
                                    Art. 238.
1. Jeżeli w sprawie działał już pełnomocnik, a zostanie ustanowiony przez
  stronę inny pełnomocnik z tym samym zakresem działania, uważa się, że
  pierwsze pełnomocnictwo zostało odwołane.
2. Jeżeli pełnomocnictwo obejmuje kilka osób ustanowionych do tych samych
  czynności, za pełnomocnika uważa się tego z nich, który dokonał czynności i
  dołączył pełnomocnictwo do akt. Przy podjęciu czynności przez inną wymienioną
  w pełnomocnictwie osobę przepis ust. 1 oraz art. 237 ust. 3 stosuje się
  odpowiednio.
                                        
                                    Art. 239.
W razie upoważnienia przez stronę do działania w postępowaniu przed Urzędem
Patentowym jednostki świadczącej usługi w tym zakresie i złożenia oświadczenia
przez kierownika tej jednostki, wskazującego zatrudnionego w niej rzecznika
patentowego, jako upoważnionego do działania, oświadczenie takie uważa się za
pełnomocnictwo.
                                        
                                    Art. 240.
1. Pełnomocnik, z wyjątkiem osób, o których mowa w art. 236 ust. 2, może
  udzielić dalszego pełnomocnictwa (substytucja).
2. Przy dokonywaniu czynności zachowawczych nie jest wymagane pełnomocnictwo od
  drugiego współuprawnionego.
                                        
                                    Art. 241.
1. Jeżeli stroną w sprawie jest kilka osób i nie wyznaczyły one pełnomocnika,
  powinny wskazać jeden adres dla korespondencji. W przypadku niewskazania
  takiego adresu uważa się, że jest nim adres osoby wymienionej na pierwszym
  miejscu w zgłoszeniu albo w innym dokumencie będącym podstawą wszczęcia
  postępowania.
2. Na wniosek strony Urząd Patentowy przekazuje pisma kierowane zgodnie z ust.
  1 także na dodatkowo wskazane przez stronę adresy. Przepis ten ma odpowiednie
  zastosowanie również w przypadku, gdy stroną w sprawie jest jedna osoba,
  która wyznaczyła pełnomocnika.
                                        
                                    Art. 242.
1. W toku postępowania Urząd Patentowy wyznacza stronie dla dokonania
  określonych czynności, o ile ustawa nie stanowi inaczej, terminy :
   1) 1 miesiąca, gdy strona ma miejsce zamieszkania lub siedzibę na obszarze
     Rzeczypospolitej Polskiej,
   2) 2 miesięcy, gdy strona ma miejsce zamieszkania lub siedzibę za granicą.
2. W uzasadnionych przypadkach Urząd Patentowy wyznacza odpowiednio dłuższy
  termin, o którym mowa w ust. 1, lecz nie więcej niż o 3 miesiące.
3. Czynność może być dokonana w ciągu 2 miesięcy po upływie terminu
  wyznaczonego zgodnie z ust. 1 lub 2, jeżeli przed jego upływem strona
  zawiadomi Urząd Patentowy na piśmie o przyczynach niedotrzymania tego
  terminu.
                                        
                                    Art. 243.
1. Jeżeli w toku rozpatrywania sprawy uchybiono terminowi do dokonania
  czynności warunkującej, zgodnie z ustawą, bieg postępowania, Urząd Patentowy
  może na wniosek strony, jeżeli ustawa nie stanowi inaczej, przywrócić termin,
  o ile strona uprawdopodobni, że uchybienie nastąpiło bez jej winy.
2. Z zastrzeżeniem ust. 4 wniosek, o którym mowa w ust. 1, składa się do Urzędu
  Patentowego w ciągu 2 miesięcy od dnia ustania przyczyny uchybienia terminu,
  nie później jednak niż w ciągu 6 miesięcy od dnia, w którym termin ten
  upłynął. Jednocześnie wnioskodawca powinien dopełnić czynności, dla której
  termin ten został wyznaczony.
3. Przywrócenie terminu do złożenia wniosku, o którym mowa w ust. 2, jest
  niedopuszczalne.
4. Jeżeli została wydana decyzja o umorzeniu postępowania na skutek uchybienia
  terminu do dokonania określonej czynności, może ona zostać uchylona jeżeli
  strona złoży wniosek o ponowne rozpatrzenie sprawy, w którym uprawdopodobni,
  że uchybienie nastąpiło bez jej winy i jednocześnie dokona czynności, dla
  której termin został wyznaczony.
5. Jeżeli termin dokonania zgłoszenia w celu zachowania uprzedniego
  pierwszeństwa lub termin złożenia dokumentu przypada na dzień, w którym Urząd
  Patentowy jest nieczynny dla interesantów, doręczenie zgłoszenia lub
  dokumentu w pierwszym dniu otwarcia Urzędu Patentowego traktuje się jako
  dokonane w terminie.
6. Do terminów, do których nie ma zastosowania przepis ust. 1, uchybionych z
  powodu nadzwyczajnych okoliczności, stosuje się odpowiednio przepisy o
  zawieszeniu biegu przedawnienia z powodu siły wyższej. W sprawach tych Urząd
  Patentowy wydaje, po przedstawieniu przez zainteresowanego odpowiednich
  dowodów, postanowienia.
7. Niezależnie od przepisu ust. 5 i 6 Urząd Patentowy zapewnia przyjmowanie w
  każdym czasie przesyłek doręczanych przez osoby zainteresowane, bez względu
  na porę dnia.
                                        
                                    Art. 244.
1. Od decyzji Urzędu Patentowego stronie służy wniosek o ponowne rozpatrzenie
  sprawy.
2. Wnioski o ponowne rozpatrzenie sprawy rozpatrywane są w Izbie Odwoławczej
  Urzędu Patentowego, zwanej dalej "Izbą Odwoławczą".
3. Przepisy ust. 1 i 2 stosuje się odpowiednio do postanowień.
4. Termin do złożenia wniosku o ponowne rozpatrzenie sprawy zakończonej decyzją
  wynosi 2 miesiące, a zakończonej postanowieniem - 1 miesiąc od dnia
  doręczenia stronie decyzji lub postanowienia.
5. Przed upływem terminu do złożenia wniosku o ponowne rozpatrzenie sprawy
  decyzja nie podlega wykonaniu.
                                        
                                    Art. 245.
1. W wyniku ponownego rozpatrzenia sprawy w Izbie Odwoławczej, Urząd Patentowy
  wydaje decyzję, w której utrzymuje w mocy zaskarżoną decyzję albo uchyla ją w
  całości lub w części i rozstrzyga co do istoty sprawy.
2. W razie nieuwzględnienia wniosku i utrzymania decyzji w mocy termin
  dokonania czynności, wyznaczony w zaskarżonej decyzji, biegnie na nowo.
3. Przepisy ust. 1 i 2 stosuje się odpowiednio przy rozstrzyganiu wniosku o
  ponowne rozpatrzenie sprawy dotyczącej wydanego postanowienia.
                                        
                                    Art. 246.
1. Każdy może wnieść umotywowany sprzeciw wobec prawomocnej decyzji Urzędu
  Patentowego o udzieleniu patentu, prawa ochronnego lub prawa z rejestracji w
  ciągu 6 miesięcy od opublikowania w "Wiadomościach Urzędu Patentowego"
  informacji o udzieleniu prawa.
2. Podstawę sprzeciwu, o którym mowa w ust. 1, stanowią okoliczności, które
  uzasadniają unieważnienie patentu, prawa ochronnego lub prawa z rejestracji.
                                        
                                    Art. 247.
1. O wniesieniu sprzeciwu, o którym mowa w art. 246, Urząd Patentowy
  niezwłocznie zawiadamia uprawnionego, wyznaczając mu termin na ustosunkowanie
  się do sprzeciwu.
2. Jeżeli uprawniony w odpowiedzi na zawiadomienie Urzędu, o którym mowa w ust.
  1, podniesie zarzut, że sprzeciw jest bezzasadny, sprawa zostanie przekazana
  do rozstrzygnięcia w postępowaniu spornym. W przeciwnym przypadku Urząd
  Patentowy wydaje decyzję uchylającą decyzję o udzieleniu patentu, prawa
  ochronnego lub prawa z rejestracji, umarzając jednocześnie postępowanie.
                                        
                                    Art. 248.
Na decyzje oraz postanowienia Urzędu Patentowego stronie przysługuje skarga do
Naczelnego Sądu Administracyjnego.
                                        
                                    Art. 249.
1. Skargę przesłaną przez Naczelny Sąd Administracyjny w celu wypowiedzenia się
  co do jej zasadności Prezes Urzędu Patentowego przekazuje do rozpatrzenia w
  Izbie Odwoławczej.
2. W wyniku rozpatrzenia skargi w Izbie Odwoławczej, w przypadku o którym mowa
  w ust. 1, Urząd Patentowy uwzględnia ją w całości albo przekazuje Naczelnemu
  Sądowi Administracyjnemu odpowiedź na skargę wraz z aktami sprawy.
                                        
                                    Art. 250.
Wykonanie decyzji lub postanowienia może być na skutek wniesienia skargi, o
której mowa w art. 248, wstrzymane przez Prezesa Urzędu Patentowego również
wtedy, gdy wstrzymanie takie nie nastąpiło z mocy prawa albo w wyniku
postanowienia Naczelnego Sądu Administracyjnego.
                                        
                                    Art. 251.
1. Urząd Patentowy udziela informacji o zgłoszeniu wynalazku, wzoru użytkowego,
  wzoru przemysłowego, znaku towarowego, oznaczenia geograficznego i topografii
  układu scalonego oraz udostępnia akta zgłoszenia w każdym stadium
  postępowania:
   1) zgłaszającemu i jego pełnomocnikowi,
   2) organom ścigania i wymiaru sprawiedliwości - w związku z prowadzonymi
     przez nie sprawami,
   3) innym osobom, które przedstawią na piśmie zgodę zgłaszającego.
2. Po upływie terminów zastrzeżonych dla nieujawniania informacji o
  zgłoszeniach, o których mowa w ust. 1, Urząd Patentowy może na wniosek osoby,
  która ma w tym interes prawny, udostępnić jej dokumenty zawarte w aktach
  zgłoszenia.
3. O udzieleniu niejawnej informacji o zgłoszeniu oraz o udostępnieniu akt
  zgłoszenia dokonuje się adnotacji w aktach zgłoszenia.
4. Przepisy ust. 1-3 nie mają zastosowania do zgłoszeń tajnych wynalazków i
  tajnych wzorów użytkowych.
5. Do zgłoszeń topografii układów scalonych przepisy ust. 2 i 3 stosuje się z
  zachowaniem warunków, o których mowa w art. 207 ust. 2 i 3.
                                        
                                    Art. 252.
Do postępowania przed Urzędem Patentowym stosuje się przepisy Kodeksu
postępowania administracyjnego, chyba że ustawa stanowi inaczej.
                                        
                                    Art. 253.
1. Przepisów Kodeksu postępowania administracyjnego o terminach załatwiania
  sprawy nie stosuje się do rozpatrywania zgłoszeń dokonanych w celu uzyskania
  patentu, prawa ochronnego lub prawa z rejestracji.
2. Przepisów Kodeksu postępowania administracyjnego o wznowieniu postępowania i
  stwierdzeniu nieważności decyzji nie stosuje się, jeżeli okoliczności
  uzasadniające wznowienie postępowania bądź stwierdzenie nieważności decyzji
  mogą być podniesione w sporze o unieważnienie udzielonego patentu, prawa
  ochronnego lub prawa z rejestracji.
                                        
                                    Art. 254.
Na prawomocne orzeczenie Urzędu Patentowego, kończące postępowanie w sprawie, a
rażąco naruszające prawo, Prezes Urzędu Patentowego, Prokurator Generalny
Rzeczypospolitej Polskiej oraz Rzecznik Praw Obywatelskich mogą wnieść skargę do
Naczelnego Sądu Administracyjnego w terminie 6 miesięcy od dnia doręczenia
stronie orzeczenia.
                                        
                                        
                                    Tytuł VII
                               Postępowanie sporne
                                        
                                    Art. 255.
Urząd Patentowy rozpatruje w trybie postępowania spornego sprawy o:
   1) unieważnienie patentu, prawa ochronnego albo prawa z rejestracji,
   2) stwierdzenie wygaśnięcia patentu na wynalazek dotyczący mikroorganizmu
     lub jego użycia, w przypadku określonym w art. 90 ust.1 pkt 4,
   3) stwierdzenie wygaśnięcia prawa ochronnego na znak towarowy w przypadkach
     określonych w art. 169,
   4) stwierdzenie wygaśnięcia prawa z rejestracji oznaczenia geograficznego w
     przypadku określonym w art. 192 ust. 1,
   5) stwierdzenie wygaśnięcia prawa z rejestracji topografii, w przypadkach
     określonych w art. 221 ust. 2,
   6) udzielenie licencji przymusowej na korzystanie z wynalazku, wzoru
     użytkowego albo topografii,
   7) zmianę decyzji o udzieleniu licencji przymusowej,
   8) stwierdzenie bezzasadności zmiany warunków korzystania z oznaczenia
     geograficznego, w przypadku określonym w art. 188 ust. 3,
   9) unieważnienie patentu, prawa ochronnego albo prawa z rejestracji na
     skutek złożonego sprzeciwu uznanego przez uprawnionego za bezzasadny.
                                        
                                    Art. 256.
1. Do postępowania spornego przed Urzędem Patentowym stosuje się odpowiednio, z
  zastrzeżeniem ust. 2 i 3, przepisy Kodeksu postępowania administracyjnego.
2. W kwestii kosztów postępowania stosuje się odpowiednio przepisy obowiązujące
  w postępowaniu cywilnym.
3. Przepisów Kodeksu postępowania administracyjnego o ponownym rozpatrywaniu,
  na wniosek strony, spraw załatwionych przez wydanie decyzji, od której nie
  służy odwołanie, nie stosuje się do decyzji rozstrzygającej sprawę co do jej
  istoty i wydanej po przeprowadzeniu rozprawy.
4. Rada Ministrów określi, w drodze rozporządzenia, szczegółowe zasady i tryb
  postępowania spornego przed Urzędem Patentowym, uwzględniając w szczególności
  zasadę jawności rozprawy oraz publicznego ogłaszania decyzji.
                                        
                                    Art. 257.
Na decyzje oraz postanowienia Urzędu Patentowego w sprawach, o których mowa w
art. 255, stronom przysługuje skarga do Naczelnego Sądu Administracyjnego.
                                        
                                    Art. 258.
Do prawomocnych orzeczeń Urzędu Patentowego w sprawach, o których mowa w art.
255, przepis art. 254 stosuje się odpowiednio.
                                        
                                   Tytuł VIII
                                     Organy
                                        
                                     Dział I
                                 Urząd Patentowy
                                        
                                        
                                        
                                   Rozdział 1
                    Zadania i organizacja Urzędu Patentowego
                                        
                                    Art. 259.
Centralnym organem administracji rządowej w sprawach z zakresu własności
przemysłowej jest Urząd Patentowy Rzeczypospolitej Polskiej.
                                        
                                    Art. 260.
1. Urząd Patentowy podlega Radzie Ministrów. Nadzór nad działalnością Urzędu
  Patentowego sprawuje z ramienia Rady Ministrów minister właściwy do spraw
  gospodarki.
2. Prezes Rady Ministrów, w drodze rozporządzenia, nadaje statut Urzędowi
  Patentowemu, w którym w szczególności określi organizację, strukturę i zasady
  kierowania Urzędem oraz podział kompetencji, z uwzględnieniem statusu
  ekspertów, urzędników służby cywilnej i innych pracowników.
                                        
                                    Art. 261.
1. Urząd Patentowy wykonuje zadania w sprawach własności przemysłowej,
  wynikające z ustawy, z przepisów odrębnych oraz z umów międzynarodowych.
2. Do zadań Urzędu Patentowego należy w szczególności:
   1) przyjmowanie i badanie zgłoszeń dotyczących wynalazków, wzorów
     użytkowych, wzorów przemysłowych, znaków towarowych, oznaczeń
     geograficznych oraz topografii układów scalonych, dokonanych w celu
     uzyskania ochrony,
   2) orzekanie w sprawach udzielania patentów na wynalazki i praw ochronnych
     na wzory użytkowe oraz znaki towarowe, a także praw z rejestracji wzorów
     przemysłowych, oznaczeń geograficznych i topografii układów scalonych,
   3) rozstrzyganie spraw w postępowaniu spornym w zakresie określonym ustawą,
   4) prowadzenie rejestrów, o których mowa w art. 228,
   5) wydawanie organu urzędowego pod nazwą "Wiadomości Urzędu Patentowego",
   6) udział w pracach organów międzynarodowych z tytułu zawartych przez
     Rzeczpospolitą Polską umów międzynarodowych w sprawach z zakresu własności
     przemysłowej, w szczególności Konwencji paryskiej o ochronie własności
     przemysłowej,
   7) prowadzenie centralnego zbioru polskich i zagranicznych opisów
     patentowych.
3. Przy wykonywaniu zadań, w szczególności w sprawach dotyczących współpracy
  międzynarodowej oraz przy opracowywaniu projektów przepisów prawnych
  dotyczących własności przemysłowej, Urząd Patentowy działa w porozumieniu i
  we współpracy z zainteresowanymi organami administracji rządowej i
  samorządowej.
                                        
                                    Art. 262.
Rada Ministrów określi, w drodze rozporządzenia, szczegółowy zakres działania
Urzędu Patentowego, uwzględniając w szczególności jego zadania i kompetencje, a
także zasady i formy współdziałania Urzędu z innymi organami administracji
rządowej oraz z jednostkami samorządu terytorialnego, organizacjami społecznymi
i związkami zawodowymi w sprawach objętych jego zakresem działania.
                                        
                                    Art. 263.
1. Na czele Urzędu Patentowego stoi Prezes Urzędu Patentowego, który kieruje
  Urzędem i, z zastrzeżeniem art. 264 ust. 2, reprezentuje go na zewnątrz oraz
  ustala szczegółową organizację wewnętrzną i szczegółowy zakres zadań komórek
  organizacyjnych.
2. Prezesa Urzędu Patentowego powołuje i odwołuje Prezes Rady Ministrów na
  wniosek ministra właściwego do spraw gospodarki.
3. Zastępców Prezesa Urzędu Patentowego powołuje i odwołuje Prezes Rady
  Ministrów, na wniosek Prezesa Urzędu Patentowego.
                                        
                                    Art. 264.
1. Orzekanie w sprawach, o których mowa w art. 261 ust. 2 pkt 2-3, a także w
  sprawach dokonywania wpisów do rejestrów należy do osób posiadających
  uprawnienia określone w art. 268 ust. 3, powołanych przez Prezesa Urzędu
  Patentowego (ekspertów). W sprawach tych ekspert orzeka jednoosobowo, chyba
  że przewidziane jest orzekanie w większym składzie ekspertów.
2. Ekspert reprezentuje Urząd Patentowy w postępowaniu przed Naczelnym Sądem
  Administracyjnym w sprawach, o których mowa w art. 248 i 257.
3. Ekspertowi, o którym mowa w ust. 1, mogą być powierzane dodatkowe funkcje, w
  szczególności  kierownicza, koordynacyjna lub kontrolna.
4. Powierzenie dodatkowej funkcji, o której mowa w ust. 3, może nastąpić na
  czas nieokreślony lub na czas wykonywania określonej pracy.
                                        
                                    Art. 265.
1. Eksperci współuczestniczą w czynnościach z zakresu zarządzania w Urzędzie
  Patentowym poprzez Kolegium ekspertów, stanowiące powszechne ich
  zgromadzenie.
2. Kolegium ekspertów wybiera ze swego grona Rzecznika Interesu Zawodowego,
  który reprezentuje ekspertów wobec organów władzy i administracji we
  wszystkich sprawach dotyczących pracy.
3. Do zadań Kolegium należy:
   1) ustalanie zadań w zakresie rozpatrywania wpływających zgłoszeń i wniosków
     oraz wyrażanie opinii co do środków potrzebnych na ich wykonanie,
   2) ustalanie zasad  podziału środków funduszu nagród tworzonego na podstawie
     przepisu art. 271 ust. 3,
   3) wyrażanie opinii co do problemów związanych z orzekaniem, w szczególności
     co do przypadków niejednolitości orzecznictwa oraz przedstawianie
     odpowiednich wniosków w tym zakresie,
   4) wyrażanie opinii w innych sprawach, przedstawionych przez Prezesa Urzędu
     Patentowego lub przez Rzecznika Interesu Zawodowego.
4. Kolegium ekspertów zwołuje co najmniej raz w roku, z zastrzeżeniem ust. 5,
  Prezes Urzędu Patentowego, który mu przewodniczy. Kolegium ekspertów może
  również zwołać, w każdym czasie, Rzecznik Interesu Zawodowego, dla
  przedstawienia sprawy wymagającej wyrażenia opinii przez Kolegium.
5. Kolegium ekspertów może również obradować w sekcjach, na które eksperci
  zostają podzieleni według kryteriów rzeczowo - problemowych, stosownie do
  wykonywanych zadań. Sekcji może przewodniczyć Prezes Urzędu Patentowego,
  Zastępca Prezesa albo ekspert, któremu powierzona została funkcja kierownicza
  na podstawie art. 264 ust. 3.
6. Podział na sekcje i wyznaczenie przewodniczących sekcji należy do Prezesa
  Urzędu Patentowego.
                                        
                                   Rozdział 2
                               Aplikacja ekspercka
                        Uprawnienia i obowiązki eksperta
                                        
                                    Art. 266.
1. Uzyskanie uprawnień eksperta wymaga, z zastrzeżeniem ust. 2, posiadania
  wyższego wykształcenia odpowiadającego zadaniom eksperta, odbycia aplikacji
  eksperckiej, zwanej dalej "aplikacją" oraz asesury.
2. Ekspertem może być osoba, która:
   1) jest obywatelem polskim i korzysta z pełni praw publicznych,
   2) nie była karana za przestępstwo umyślne,
   3) posiada znajomość języków obcych w zakresie i stopniu określonym potrzebą
     spełnienia warunków niezbędnych do wykonywania zadań eksperta, z
     uwzględnieniem umów międzynarodowych, nie mniej jednak niż jednego języka
     obcego,
   4) jest nieskazitelnego charakteru,
   5) ma stan zdrowia oraz predyspozycje pozwalające na powierzenie jej zadań
     eksperta.
3. Od kandydata na eksperta, który powinien posiadać znajomość więcej niż
  jednego języka obcego, można nie wymagać znajomości jednego z potrzebnych
  języków, jeżeli brak ten uzupełni on w czasie przeznaczonym na aplikację.
                                        
                                    Art. 267.
1. Aplikacja trwa 3 lata, z tym że w uzasadnionych przypadkach, na wniosek
  pracownika zaopiniowany przez przełożonego, może być skrócona do 1 roku i 6
  miesięcy.
2. Aplikantowi może być powierzane wykonywanie określonych czynności związanych
  z orzekaniem, bez prawa podejmowania decyzji.
3. Aplikacja kończy się egzaminem. Powtórny egzamin może być złożony tylko raz,
  nie wcześniej niż po 6 miesiącach i nie później niż po roku od daty
  pierwszego egzaminu.
4. W przypadku nieprzystąpienia, bez usprawiedliwienia, do egzaminu lub
  niezdania powtórnego egzaminu Urząd Patentowy rozwiązuje z aplikantem, za
  wypowiedzeniem, umowę o pracę.
5. W sprawach nieunormowanych w ustawie, do stosunku pracy z aplikantem stosuje
  się przepisy o pracownikach służby cywilnej.
                                        
                                    Art. 268.
1. Po złożeniu egzaminu pracownikowi powierza się wykonywanie zadań w
  charakterze asesora przez okres nie krótszy niż 2 lata.
2. Asesorowi powierza się wykonywanie czynności eksperta, które podlega ocenie
  na zasadach określonych w rozporządzeniu, o którym mowa w ust. 8.
3. W przypadku pozytywnej oceny przebiegu asesury, asesor uzyskuje uprawnienia
  eksperta.
4. Przy powołaniu ekspert składa ślubowanie wobec Prezesa Urzędu Patentowego
  według następującej roty: "Ślubuję uroczyście na powierzonym mi stanowisku
  eksperta sumiennie wykonywać zadania, orzekać bezstronnie i zgodnie z
  przepisami prawa, dochować tajemnicy państwowej i służbowej, a w postępowaniu
  kierować się zasadami godności i uczciwości."
5. Ekspert, który  przechodzi na inne stanowisko eksperckie, nie składa
  ponownie ślubowania.
6. Przepisy ustawy dotyczące ekspertów stosuje się odpowiednio, o ile ustawa
  nie stanowi inaczej,  do asesorów.
7. Prezes Urzędu Patentowego może odwołać asesora ze stanowiska, jeżeli po
  upływie 2 lat asesury nie zostanie on powołany na stanowisko eksperta.
  Odwołanie jest równoznaczne z wypowiedzeniem umowy o pracę.
8. Prezes Rady Ministrów określi, w drodze rozporządzenia, szczegółowe zasady,
  zakres i tryb odbywania aplikacji i asesury, a także składania egzaminów, z
  uwzględnieniem wynagrodzenia dla osób przeprowadzających egzamin.
                                        
                                    Art. 269.
1. W zakresie orzekania eksperci podlegają tylko ustawom.
2. Do ekspertów nie stosuje się w zakresie, o którym mowa w ust. 1,
  przewidzianych w odrębnych ustawach przepisów o obowiązku wykonywania poleceń
  służbowych przełożonego, jak też przepisów przewidujących dokonywanie
  okresowych bądź doraźnych ocen pracownika dotyczących wykonywania przez niego
  zadań.
3. Orzekając w sprawie ekspert obowiązany jest uwzględnić dyrektywy
  interpretacyjne ustalone w ogólnych wytycznych Prezesa Urzędu Patentowego,
  wydawanych w trybie określonym w ust. 4 i 5.
4. Ogólne wytyczne, o których mowa w ust. 3, Prezes Urzędu Patentowego wydaje
  po zasięgnięciu opinii lub na wniosek Kolegium ekspertów.
5. Ogólne wytyczne Prezesa, o których mowa w ust. 3, podaje się do wiadomości
  publicznej.
6. Ogólne wytyczne Prezesa, o których mowa w ust. 3, wiążą wyłącznie ekspertów
  przy rozpatrywaniu sprawy i nie mogą być powoływane jako podstawa prawna
  wydanej decyzji bądź postanowienia.
7. Na zasadach określonych w odrębnych przepisach eksperci korzystają z ochrony
  przewidzianej dla funkcjonariuszy publicznych.
8. Bezpośredni nadzór nad działalnością komórek organizacyjnych, w których
  orzekają eksperci, sprawuje Prezes Urzędu Patentowego lub z jego upoważnienia
  Zastępca Prezesa. Nadzór ten nie może wkraczać w zakres orzekania.
                                        
                                    Art. 270.
1. Ekspert jest obowiązany postępować zgodnie ze złożonym ślubowaniem, a w
  szczególności:
   1) przestrzegać Konstytucji Rzeczypospolitej Polskiej i innych przepisów
     prawa,
   2) przestrzegać przy orzekaniu ogólnych wytycznych Prezesa Urzędu
     Patentowego, o których mowa w art. 269 ust. 3,
   3) rzetelnie, bezstronnie, sprawnie i terminowo wykonywać powierzone
     zadania,
   4) dochowywać tajemnicy państwowej i służbowej,
   5) godnie zachowywać się w pracy oraz poza nią.
2. Ekspert nie może tworzyć ani być członkiem związków zawodowych lub partii
  politycznych. W dniu powołania eksperta na stanowisko, jego członkostwo w
  związkach zawodowych i partiach politycznych ustaje z mocy prawa.
3. Ekspert nie może podejmować dodatkowego zatrudnienia bez zgody Prezesa
  Urzędu Patentowego, ani wykonywać czynności lub zajęć sprzecznych z
  obowiązkami eksperta lub podważających zaufanie do niego.
4. Ekspert nie może występować w roli biegłego sądowego w zakresie, w którym
  orzeka.
5. Do ekspertów stosuje się przepisy o ograniczeniu prowadzenia działalności
  gospodarczej przez osoby pełniące funkcje publiczne, odnoszące się do
  członków korpusu  służby cywilnej zajmujących stanowiska kierownicze.
6. Ekspert jest obowiązany, na uzasadnione potrzebą pisemne wezwanie Prezesa
  Urzędu Patentowego, przedłożyć w ciągu miesiąca orzeczenie uprawnionego
  lekarza, potwierdzające zachowanie przez eksperta zdolności fizycznej i
  psychicznej do pracy na zajmowanym stanowisku.
7. Ekspert może być, stosownie do potrzeb, zatrudniony w niepełnym wymiarze
  czasu pracy.
8. W sprawach wynikających ze stosunku pracy eksperta nieuregulowanych w
  ustawie, stosuje się przepisy Kodeksu pracy i inne przepisy prawa pracy.
                                        
                                    Art. 271.
1. Wynagrodzenie eksperta składa się z wynagrodzenia zasadniczego,
  przewidzianego dla zajmowanego stanowiska eksperta oraz dodatku za
  wieloletnią pracę na tym stanowisku, a także - w razie powierzenia mu
  dodatkowej funkcji - z dodatku funkcyjnego. Wysokość tego wynagrodzenia i
  dodatków ustala się z zastosowaniem mnożników kwoty bazowej, której wysokość
  ustaloną według odrębnych zasad określa ustawa budżetowa.
2. Ekspertowi przysługuje dodatkowe wynagrodzenie roczne dla pracowników
  jednostek sfery budżetowej, w wysokości i na zasadach określonych w odrębnych
  przepisach.
3. Na zasadach określonych przez Prezesa Rady Ministrów, Prezes Urzędu
  Patentowego może utworzyć fundusz nagród za szczególne osiągnięcia w pracy
  eksperta.
4. Do ekspertów mają odpowiednie zastosowanie przepisy ustawy o służbie
  cywilnej w zakresie przyznawania nagród jubileuszowych oraz jednorazowych
  odpraw w związku z przejściem na rentę z tytułu niezdolności do pracy lub
  emeryturę.
5. Prezes Rady Ministrów określa, w drodze rozporządzenia, mnożniki kwoty
  bazowej, o której mowa w ust. 1 jako podstawy do ustalenia wynagrodzenia
  zasadniczego na stanowiskach ekspertów oraz do ustalenia stawek dodatków za
  wieloletnią pracę oraz funkcyjnego, a także zasady, na jakich może być
  tworzony fundusz nagród, o którym mowa w ust. 3, w szczególności wielkość
  odpisu na ten fundusz z planowanych wynagrodzeń osobowych.
                                        
                                    Art. 272.
1. Czas pracy ekspertów nie może przekraczać 8 godzin na dobę i średnio 40
  godzin tygodniowo.
2. Rozkład czasu pracy w tygodniu oraz jego wymiar w poszczególnych dniach
  tygodnia ustala się odpowiednio do warunków pracy przewidzianych dla ogółu
  pracowników Urzędu Patentowego. Dni tygodnia niebędących dniami pracy w
  Urzędzie nie wlicza się do urlopu wypoczynkowego.
3. Osobie zajmującej stanowisko eksperta co najmniej 10 lat, przysługuje
  dodatkowy
  urlop wypoczynkowy w wymiarze 6 dni roboczych, a po 20 latach orzekania na
  tym stanowisku - 12 dni roboczych.
4. Osobie zajmującej stanowisko eksperta przez okres nie krótszy niż 5 lat,
  Prezes Urzędu Patentowego może udzielić, na warunkach odpowiadających
  przepisom ustawy o służbie cywilnej, płatnego urlopu dla poratowania zdrowia.
5. Za czas niezdolności do pracy wskutek choroby ekspertowi przysługuje przez
  okres roku wynagrodzenie i zasiłek chorobowy w wysokości i na zasadach
  określonych w odrębnych przepisach.
6. Przepisy ust. 3-5 nie mają zastosowania do asesorów.
                                        
                                   Rozdział 3
                         Odpowiedzialność dyscyplinarna
             Zawieszenie oraz rozwiązanie stosunku pracy z ekspertem
                                        
                                    Art. 273.
1. Za naruszenie obowiązków służbowych ekspert odpowiada dyscyplinarnie.
2. Do prowadzenia postępowania i orzekania w sprawach, o których mowa w ust. 1,
  Prezes Urzędu Patentowego powołuje, spośród ekspertów, rzecznika
  dyscyplinarnego oraz członków Komisji Dyscyplinarnej Ekspertów i Wyższej
  Komisji Dyscyplinarnej Ekspertów, w liczbie umożliwiającej tworzenie składów
  orzekających.
3. W przypadkach uzasadnionych potrzebą, gdy rzecznik dyscyplinarny, o którym
  mowa w ust. 2, nie może działać w sprawie, Prezes Urzędu Patentowego może
  powołać doraźnie zastępcę rzecznika dyscyplinarnego.
4. Karami dyscyplinarnymi są:
   1) upomnienie,
   2) nagana,
   3) zakaz zajmowania stanowisk kierowniczych w Urzędzie Patentowym,
   4) zakaz pełnienia funkcji eksperta.
5. W sprawach nieunormowanych w niniejszej ustawie do odpowiedzialności
  dyscyplinarnej ekspertów stosuje się odpowiednio przepisy o odpowiedzialności
  dyscyplinarnej urzędników służby cywilnej.
                                        
                                    Art. 274.
1. Prezes Urzędu Patentowego odwołuje eksperta ze stanowiska w razie utraty
  przez eksperta zdolności fizycznej lub psychicznej do pracy, potwierdzonej
  orzeczeniem lekarskim wydanym dla celów emerytalno - rentowych lub
  orzeczeniem o utracie zdolności do pracy na zajmowanym stanowisku, wydanym
  przez lekarza uprawnionego do przeprowadzania badań lekarskich pracowników
  Urzędu Patentowego.
2. Prezes Urzędu Patentowego może odwołać eksperta ze stanowiska w razie:
   1) złożenia przez eksperta  oświadczenia o rezygnacji ze stanowiska,
   2) potrzeby zmniejszenia stanu zatrudnienia ekspertów w wyniku zmiany
     zakresu zadań Urzędu Patentowego bądź trwałego zmniejszenia ilości spraw
     do rozpatrzenia,
   3) nieprzedłożenia przez eksperta w terminie orzeczenia uprawnionego lekarza
     o zachowaniu przez niego zdolności fizycznej i psychicznej do pracy, w
     sytuacji, o której mowa w art. 270 ust. 6,
   4) osiągnięcia przez eksperta, z zastrzeżeniem ust. 9 zdanie drugie, wieku
     emerytalnego, jeżeli okres zatrudnienia umożliwia mu uzyskanie prawa do
     emerytury z osiągnięciem tego wieku,
   5) nieobecności eksperta w pracy z powodu choroby lub odosobnienia ze
     względu na chorobę zakaźną, trwającej dłużej niż okres pobierania zasiłku,
     a także w razie usprawiedliwionej nieobecności w pracy z innych przyczyn,
     po upływie okresów przewidzianych w art. 53 Kodeksu pracy.
3. Stosunek pracy eksperta tymczasowo aresztowanego ulega z mocy prawa
  zawieszeniu.
4. Prezes Urzędu Patentowego może zawiesić eksperta w pełnieniu obowiązków,
  jeżeli zostało wszczęte przeciwko niemu postępowanie dyscyplinarne lub karne.
5. W przypadku  zawieszenia, o którym mowa w ust. 3 i 4, ekspertowi przysługuje
  wynagrodzenie oraz inne uprawnienia i świadczenia odpowiednio na zasadach
  określonych w ustawie o służbie cywilnej.
6. Stosunek pracy eksperta wygasa w przypadkach określonych w Kodeksie pracy
  oraz przepisach szczególnych, a także w razie:
   1) utraty obywatelstwa polskiego,
   2) prawomocnego orzeczenia kary dyscyplinarnej zakazu pełnienia funkcji
     eksperta,
   3) prawomocnego orzeczenia przez sąd pozbawienia eksperta praw publicznych
     bądź zakazu zajmowania przez niego stanowiska eksperta.
7. Jeżeli w odwołaniu nie określono inaczej, odwołanie eksperta ze stanowiska
  następuje z chwilą doręczenia mu zawiadomienia o odwołaniu; osobie odwołanej
  ze stanowiska można wyznaczyć na okres do rozwiązania stosunku pracy, inne
  zadania do wykonywania, odpowiadające jej kwalifikacjom.
8. Wygaśnięcie stosunku pracy z ekspertem jest równoznaczne z odwołaniem go ze
  stanowiska eksperta z chwilą wygaśnięcia stosunku pracy.
9. Odwołanie eksperta ze stanowiska w przypadkach, o których mowa w ust. 1 oraz
  ust. 2 pkt 2-4, a także w razie złożenia przez eksperta oświadczenia o
  rezygnacji ze stanowiska jest równoznaczne, z zastrzeżeniem ust. 11, z
  wypowiedzeniem umowy o pracę lub jej rozwiązaniem za porozumieniem stron. W
  przypadku, o którym mowa w ust. 2 pkt 4, odwołanie eksperta ze stanowiska
  przed osiągnięciem wieku 65 lat może nastąpić tylko za jego zgodą.
10. Odwołanie eksperta ze stanowiska w przypadkach, o których mowa w ust. 2 pkt
  5, jest równoznaczne, z zastrzeżeniem ust. 11, z rozwiązaniem umowy o pracę
  bez wypowiedzenia.
11. Odwołanie eksperta ze stanowiska nie może naruszać przepisów dotyczących
  szczególnej ochrony pracowników w zakresie wypowiedzenia i rozwiązania
  stosunku pracy.
12. Ograniczenie w zakresie rozwiązania stosunku pracy z ekspertem nie dotyczy
  odwołania z dodatkowej funkcji, o której mowa w art. 264 ust. 3. Odwołanie z
  dodatkowej funkcji przed wykonaniem powierzonej pracy lub z funkcji
  powierzonej ekspertowi na czas nieokreślony jest równoznaczne z
  wypowiedzeniem warunków pracy lub płacy.
                                        
                                   Rozdział 4
                                 Izba Odwoławcza
                                        
                                    Art. 275.
1. Prezes Urzędu Patentowego tworzy Izbę Odwoławczą do rozpatrywania spraw
  określonych w art. 244 i 249.
2. W skład Izby Odwoławczej wchodzą osoby upoważnione do orzekania.
                                        
                                    Art. 276.
Izbą Odwoławczą kieruje i sprawuje nad nią nadzór administracyjny Przewodniczący
Izby Odwoławczej, wyznaczony przez Prezesa Urzędu Patentowego. Przewodniczący
Izby Odwoławczej nie musi wchodzić w jej skład.
                                        
                                    Art. 277.
Sprawy w Izbie Odwoławczej rozpoznaje się w zespołach orzekających, w składzie
trzech osób. Skład zespołu i jego przewodniczącego wyznacza Przewodniczący Izby
Odwoławczej. W sprawach zawiłych można wyznaczyć zespół w składzie
pięcioosobowym.
                                        
                                    Art. 278.
1. Sprawy w Izbie Odwoławczej rozpatruje się na posiedzeniach.
2. Przewodniczący zespołu może, w uzasadnionych przypadkach, skierować sprawę
  do rozpatrzenia na rozprawie, w szczególności gdy jest to niezbędne dla jej
  wyjaśnienia przy osobistym udziale strony lub biegłych.
3. W razie potrzeby przewodniczący zespołu może zlecić jednemu z członków
  zespołu orzekającego przeprowadzenie niektórych czynności związanych z
  toczącym się postępowaniem.
                                        
                                    Dział II
                      Kolegia orzekające do spraw spornych
                                        
                                    Art. 279.
1. Sprawy sporne, o których mowa w art. 255, rozpatrują kolegia orzekające do
  spraw spornych, zwane dalej "kolegiami".
2. Prezes Urzędu Patentowego tworzy Wydział Spraw Spornych, w skład którego
  wchodzą członkowie kolegiów orzekających.
3. Wydziałem Spraw Spornych kieruje i sprawuje nad nim nadzór administracyjny
  Przewodniczący Wydziału Spraw Spornych, wyznaczony przez Prezesa Urzędu
  Patentowego.
                                        
                                    Art. 280.
1. Kolegia rozpatrują sprawy należące do ich właściwości w składzie
  przewodniczącego kolegium i dwóch członków kolegium. W sprawach zawiłych
  można wyznaczyć skład pięcioosobowy.
2. Przewodniczącym kolegium może być osoba, która odbyła aplikację sędziowską.
  Prezes Urzędu Patentowego może powołać na przewodniczącego kolegium również
  osobę, która odbyła aplikację radcowską, adwokacką lub prokuratorską albo
  jest profesorem lub doktorem habilitowanym nauk prawnych.
3. Do przewodniczących kolegiów stosuje się przepisy o ekspertach, z tym że
  zwolnieni są oni od obowiązku odbycia aplikacji eksperckiej.
                                        
                                    Art. 281.
1. Przewodniczącego kolegium i członków składu kolegium wyznacza Przewodniczący
  Wydziału Spraw Spornych.
2. W skład kolegium oprócz przewodniczącego kolegium wchodzą jako jego
  członkowie: jeden ekspert wyznaczony z listy ustalonej przez Prezesa Urzędu
  Patentowego
  oraz jeden przedstawiciel organizacji, o których mowa w art. 9, wyznaczony z
  listy przedstawicieli, uzgodnionej z Prezesem Urzędu Patentowego przez te
  organizacje.
3. Jeżeli wyznaczono kolegium pięcioosobowe, oprócz przewodniczącego kolegium w
  jego skład wchodzi po dwóch członków z każdej z list, o których mowa w ust.
  2.
4. Przedstawicielem organizacji, o którym mowa w ust. 2, nie może być czynny
  zawodowo rzecznik patentowy.
                                        
                                    Art. 282.
1. Pracownikom powołanym do orzekania w sprawach spornych przysługuje
  zwolnienie od pracy na czas udziału w pracy kolegium w okresie orzekania, z
  zachowaniem prawa do wynagrodzenia.
2. Minister właściwy do spraw finansów publicznych w porozumieniu z ministrem
  właściwym do spraw pracy określi, w drodze rozporządzenia, sposób ustalenia
  wysokości rekompensaty za udział w pracach kolegium dla przedstawicieli
  organizacji, o których mowa w art. 281 ust. 2, o ile nie pozostają w stosunku
  pracy.
3. Przedstawiciele organizacji, o których mowa w art. 281 ust. 2, zamieszkali
  poza siedzibą Urzędu Patentowego otrzymują diety oraz zwrot kosztów przejazdu
  i noclegu, według zasad ustalonych w przepisach dotyczących diet i innych
  należności z tytułu podróży służbowej na obszarze kraju.
                                        
                                    Tytuł IX
                  Dochodzenie roszczeń w postępowaniu cywilnym
                                        
                                     Dział I
                                Przepisy wspólne
                                        
                                    Art. 283.
Sprawy dotyczące roszczeń cywilnoprawnych z zakresu ochrony własności
przemysłowej, nienależące do kompetencji innych organów rozstrzygane są, z
zastrzeżeniem art. 257, w trybie postępowania cywilnego na zasadach ogólnych.
                                        
                                    Art. 284.
W trybie postępowania cywilnego, na zasadach ogólnych, rozpatrywane są w
szczególności sprawy o:
   1) ustalenie autorstwa projektu wynalazczego,
   2) ustalenie prawa do patentu, prawa ochronnego lub prawa z rejestracji,
   3) wynagrodzenie za korzystanie z projektu wynalazczego,
   4) wynagrodzenie za korzystanie z wynalazku, wzoru użytkowego lub topografii
     dla celów państwowych,
   5) odszkodowanie za przejście na Skarb Państwa prawa do patentu lub prawa
     ochronnego odpowiednio na wynalazek tajny lub na wzór użytkowy tajny,
   6) naruszenie patentu, prawa ochronnego lub prawa z rejestracji,
   7) stwierdzenie prawa korzystania z wynalazku, wzoru użytkowego albo wzoru
     przemysłowego w przypadkach określonych w art. 71 i 75,
   8) stwierdzenie prawa używania w ramach lokalnej działalności oznaczenia
     zarejestrowanego jako znak towarowy na rzecz innej osoby,
   9) stwierdzenie prawa używania oznaczenia geograficznego,
  10) stwierdzenie utraty prawa używania oznaczenia geograficznego,
  11) przeniesienie patentu, prawa ochronnego na wzór użytkowy albo prawa z
     rejestracji wzoru przemysłowego lub topografii, uzyskanego przez osobę
     nieuprawnioną,
  12) przeniesienie prawa ochronnego na znak towarowy w przypadku określonym w
     art. 161.
   
                                    Art. 285.
Uprawniony z patentu, prawa ochronnego lub prawa z rejestracji bądź osoba,
której ustawa na to zezwala, może żądać zaprzestania działań grożących
naruszeniem prawa.
                                        
                                    Art. 286.
Sąd, rozstrzygając o naruszeniu prawa, może orzec na wniosek uprawnionego o
dalszym rozporządzeniu bezprawnie wytworzonymi lub oznaczonymi wytworami oraz
środkami użytymi do ich wytworzenia lub oznaczenia.
                                        
                                    Dział II
                     Roszczenia dotyczące wynalazków, wzorów
                       użytkowych, wzorów przemysłowych i
                           topografii układów scalonych
                                        
                                    Art. 287.
1. Uprawniony z patentu, którego patent został naruszony, lub osoba której
  ustawa na to zezwala może żądać zaniechania naruszania i usunięcia jego
  skutków oraz wydania bezpodstawnie uzyskanych korzyści, a także naprawienia
  szkody na zasadach ogólnych.
2. Osoba, która naruszyła patent, jest obowiązana ponadto, na żądanie
  uprawnionego, do ogłoszenia w prasie stosownego oświadczenia, a także, gdy
  naruszenie jest zawinione, do zapłaty odpowiedniej kwoty pieniężnej na rzecz
  jednej z organizacji, o których mowa w art. 9, na cele popierania własności
  przemysłowej.
                                        
                                    Art. 288.
1. Roszczeń z tytułu naruszenia patentu można dochodzić po uzyskaniu patentu.
2. Roszczenia z tytułu naruszenia patentu, jeżeli sprawca działał w dobrej
  wierze, mogą być dochodzone za okres rozpoczynający się po dniu, w którym
  Urząd Patentowy dokonał ogłoszenia o zgłoszeniu wynalazku, a w przypadku
  wcześniejszego powiadomienia przez uprawnionego osoby naruszającej prawo o
  dokonanym zgłoszeniu - od daty tego powiadomienia.
                                        
                                    Art. 289.
1. Roszczenia z tytułu naruszenia patentu ulegają przedawnieniu z upływem 3
  lat. Bieg przedawnienia rozpoczyna się od dnia, w którym uprawniony
  dowiedział się o naruszeniu swego prawa i o osobie która naruszyła patent,
  oddzielnie co do każdego naruszenia. Jednakże w każdym przypadku roszczenie
  przedawnia się z upływem pięciu lat od dnia, w którym nastąpiło naruszenie
  patentu.
2. Bieg przedawnienia ulega zawieszeniu w okresie między zgłoszeniem wynalazku
  do Urzędu Patentowego a udzieleniem patentu.
                                        
                                    Art. 290.
Uprawniony, o którym mowa w art. 74, może żądać od osoby, która nie będąc do
tego uprawnioną zgłosiła wynalazek lub uzyskała patent, wydania uzyskanych
bezpodstawnie korzyści i naprawienia szkody na zasadach ogólnych. Ponadto może
żądać ogłoszenia w prasie stosownego oświadczenia, a także, gdy naruszenie prawa
do patentu jest zawinione, zapłaty odpowiedniej kwoty pieniężnej na rzecz jednej
z organizacji, o których mowa w art. 9, na cele popierania własności
przemysłowej.
                                    Art. 291.
Jeżeli strony nie postanowiły inaczej, w razie unieważnienia patentu nabywca,
licencjobiorca albo inna osoba, na rzecz której uprawniony dokonał odpłatnego
rozporządzenia, może żądać zwrotu wniesionej zapłaty oraz naprawienia szkody na
zasadach ogólnych. Zbywca może jednak potrącić sobie korzyści, jakie nabywca
uzyskał przez korzystanie z wynalazku przed unieważnieniem patentu; jeżeli
korzyści te są wyższe od wniesionej zapłaty i dochodzonego odszkodowania, zbywca
nie ponosi odpowiedzialności.
                                        
                                    Art. 292.
1. W odniesieniu do wzorów użytkowych oraz, z zastrzeżeniem ust. 2, do wzorów
  przemysłowych przepisy art. 287 - 291 stosuje się odpowiednio.
2. Roszczenia z tytułu naruszenia prawa z rejestracji wzoru przemysłowego,
  jeżeli sprawca działał w dobrej wierze, mogą być dochodzone za okres
  rozpoczynający się po dniu dokonania ogłoszenia w "Wiadomościach Urzędu
  Patentowego" informacji o udzieleniu prawa, a w przypadku wcześniejszego
  powiadomienia przez uprawnionego osoby naruszającej prawo o dokonanym
  zgłoszeniu - od daty tego powiadomienia.
                                        
                                    Art. 293.
1. W odniesieniu do topografii układów scalonych stosuje się odpowiednio, z
  zastrzeżeniem ust. 2 i 3, przepisy art. 287-291.
2. Roszczenia z tytułu naruszenia prawa z rejestracji, jeżeli sprawca działał w
  dobrej wierze, mogą być dochodzone za okres rozpoczynający się po dniu
  dokonania ogłoszenia w "Wiadomościach Urzędu Patentowego" informacji o
  udzieleniu prawa, a w przypadku wcześniejszego powiadomienia osoby
  naruszającej prawo o dokonanym zgłoszeniu - od daty tego powiadomienia.
3. Przepis ust. 2 stosuje się odpowiednio, jeżeli w okresie 2 lat od pierwszego
  wykorzystania topografii w celach handlowych, uprawniony do uzyskania prawa z
  rejestracji na tę topografię powiadomi osobę, która korzystała z niej bez
  jego zgody, o zamiarze zgłoszenia tej topografii do Urzędu Patentowego.
                                        
                                    Art. 294.
1. Twórca wynalazku może dochodzić roszczenia o wynagrodzenie za korzystanie z
  jego wynalazku przed sądem okręgowym. Nie ma on obowiązku uiszczania kosztów
  sądowych.
2. W przypadku, o którym mowa w ust. 1, stosuje się odpowiednio przepisy
  Kodeksu postępowania cywilnego, dotyczące postępowania w sprawach o
  roszczenia pracowników.
                                        
                                    Art. 295.
Do wynagrodzeń za wzory użytkowe, wzory przemysłowe i topografie układów
scalonych przepisy art. 294 stosuje się odpowiednio.
                                        
                                    Dział III
                    Roszczenia dotyczące znaków towarowych i
                             oznaczeń geograficznych
                                        
                                    Art. 296.
1. Osoba, której prawo ochronne na znak towarowy zostało naruszone lub osoba,
  której ustawa na to zezwala może żądać zaniechania naruszania i usunięcia
  jego skutków
  oraz wydania bezpodstawnie uzyskanych korzyści, a także naprawienia szkody na
  zasadach ogólnych. Przepis art. 287 ust. 2 stosuje się odpowiednio.
2. Naruszenie prawa ochronnego na znak towarowy polega na bezprawnym używaniu w
  obrocie gospodarczym:
   1) znaku identycznego do zarejestrowanego znaku towarowego w odniesieniu do
     identycznych towarów,
   2) znaku identycznego lub podobnego do zarejestrowanego znaku towarowego w
     odniesieniu do towarów identycznych lub podobnych, jeżeli takie używanie
     spowodować może wśród części odbiorców błąd polegający w szczególności na
     skojarzeniu między znakami,
   3) znaku identycznego lub podobnego do renomowanego znaku towarowego,
     zarejestrowanego w odniesieniu do jakichkolwiek towarów, jeżeli takie
     używanie może przynieść używającemu nienależną korzyść lub być szkodliwe
     dla odróżniającego charakteru bądź renomy znaku wcześniejszego.
3. Z roszczeniami, o których mowa w ust. 1, można wystąpić również przeciwko
  osobie, która tylko wprowadza do obrotu oznaczone już znakiem towary, jeżeli
  nie pochodzą one od uprawnionego, bądź osoby, która miała jego zezwolenie na
  używanie znaku.
4. Licencjodawca, powołując się na udzielone mu prawo ochronne na znak
  towarowy, może wystąpić z roszczeniami, o których mowa w ust. 1, przeciwko
  licencjobiorcy, który narusza postanowienia umowy licencyjnej, odnoszące się
  do okresu i terenu jej obowiązywania, postaci znaku będącego przedmiotem
  licencji, a także wskazania towarów, dla których znak może być używany oraz
  ich jakości.
                                        
                                    Art. 297.
1. W razie oznaczenia towarów znakiem towarowym podrobionym, sąd orzekając,
  zgodnie z art. 286, o dalszym rozporządzeniu tymi towarami, może tylko w
  wyjątkowych przypadkach uznać za wystarczające do dopuszczenia towarów do
  obrotu, usunięcie znaku z towarów. Przepis art. 299 ust. 6 stosuje się
  odpowiednio.
2. Przez znak towarowy podrobiony rozumie się znak identyczny lub taki, który
  nie może być odróżniony w zwykłych warunkach obrotu od znaku
  zarejestrowanego, użyty bezprawnie dla towarów objętych prawem ochronnym.
                                        
                                    Art. 298.
Roszczenia z tytułu naruszenia prawa ochronnego na znak towarowy, jeżeli sprawca
działał w dobrej wierze, mogą być dochodzone za okres rozpoczynający się po
dniu, w którym Urząd Patentowy ujawnił publicznie informację o zgłoszeniu
zgodnie z art. 143, a w przypadku wcześniejszego powiadomienia osoby
naruszającej prawo o dokonanym zgłoszeniu - od daty powiadomienia. Przepisy art.
288 ust. 1 oraz art. 289 stosuje się odpowiednio.
                                        
                                    Art. 299.
1. Na wniosek uprawnionego z prawa ochronnego na znak towarowy, towary
  przywożone na polski obszar celny, wobec których zachodzi uzasadnione
  podejrzenie oznaczenia podrobionym znakiem towarowym, podlegają, z
  zastrzeżeniem ust. 8, zatrzymaniu przez organ celny. Wykonanie zatrzymania
  może być uzależnione od złożenia przez wnioskodawcę zabezpieczenia
  określonego na podstawie przepisów prawa celnego, przeznaczonego na pokrycie
  powstałych kosztów organów celnych lub mogących powstać innych roszczeń.
2. O zatrzymaniu towaru organ celny zawiadamia niezwłocznie wnioskodawcę i
  importera towaru.
3. Organ celny zwolni towar jeżeli wnioskodawca, najpóźniej przed upływem
  dziesięciu dni od doręczenia mu zawiadomienia o zatrzymaniu towaru, nie
  przedłoży wydanego przez sąd zarządzenia tymczasowego, zabezpieczającego
  roszczenia i obejmującego zatrzymanie towaru na granicy. Okres ten może być
  na wniosek przedłużony o 10 dni, jedynie w przypadku nierozstrzygnięcia przez
  sąd wniosku o wydanie zarządzenia tymczasowego, w terminie zapewniającym
  możliwość dostarczenia go przez wnioskodawcę organowi celnemu.
4. Jeżeli zarządzenie tymczasowe, o którym mowa w ust. 3, wydane zostało przez
  sąd przed wniesieniem pozwu, organ celny zwolni towar także w przypadku, gdy
  w terminie określonym przez sąd do wniesienia pozwu wnioskodawca nie
  przedłoży dowodu na to, że pozew został wniesiony.
5. Do okresów, o których mowa w ust. 3, nie wlicza się dni ustawowo wolnych od
  pracy.
6. Wywóz poza polski obszar celny zatrzymanych towarów z umieszczonym na nich
  podrobionym znakiem towarowym, w stanie niezmienionym, dopuszczalny jest
  jedynie przy zaistnieniu nadzwyczajnych okoliczności.
7. Przepisów ust. 1- 6 nie stosuje się do towarów przewożonych przez polski
  obszar celny oraz towarów przywożonych przez podróżnych w ramach norm
  ustanowionych w przepisach prawa celnego dla towarów zwolnionych od cła.
8. Kontrola towarów przewidziana w ust. 1 może być zniesiona na granicy z
  krajem, z którym Rzeczpospolita Polska tworzy część unii celnej i zniosła
  praktycznie na tej granicy kontrolę ruchu towarów.
                                        
                                    Art. 300.
W sprawach, o których mowa w art. 299, właściwe są organy celne, które podejmują
czynności w trybie i na zasadach określonych przepisami prawa celnego.
                                        
                                    Art. 301.
Korzystający ze znaku powszechnie znanego na terytorium Rzeczypospolitej
Polskiej, nie będącego przedmiotem prawa ochronnego, może żądać zaprzestania
używania znaku identycznego lub podobnego w odniesieniu do towarów identycznych
lub podobnych, gdy używanie takie może wprowadzać odbiorców w błąd. Do znaku
powszechnie znanego i renomowanego art. 296 ust. 2 pkt 3 stosuje się
odpowiednio.
                                        
                                    Art. 302.
1. Do oznaczeń geograficznych stosuje się odpowiednio, z zastrzeżeniem art.
  186, przepisy art. 296-300.
2. Z roszczeniami, o których mowa w art. 296, może wystąpić uprawniony z tytułu
  prawa z rejestracji oznaczenia geograficznego, a także każdy, kto jest
  ujawniony w rejestrze jako uprawniony do jego używania.
                                        
                                     Tytuł X
                                 Przepisy karne
                                        
                                    Art. 303.
1. Kto przypisuje sobie autorstwo albo wprowadza w błąd inną osobę co do
  autorstwa cudzego projektu wynalazczego albo w inny sposób narusza prawa
  twórcy projektu wynalazczego podlega grzywnie, karze ograniczenia wolności
  albo pozbawienia wolności do roku.
2. Jeżeli sprawca dopuszcza się czynu określonego w ust. 1, w celu osiągnięcia
  korzyści majątkowej lub osobistej, podlega grzywnie, karze ograniczenia
  wolności albo pozbawienia wolności do lat 2.
                                        
                                    Art. 304.
1. Kto, nie będąc uprawnionym do uzyskania patentu, prawa ochronnego lub prawa
  z rejestracji, zgłasza cudzy wynalazek, wzór użytkowy, wzór przemysłowy lub
  cudzą topografię układu scalonego w celu uzyskania patentu, prawa ochronnego
  lub prawa z rejestracji, podlega grzywnie, karze ograniczenia wolności albo
  pozbawienia wolności do lat 2.
2. Tej samej karze podlega, kto ujawnia uzyskaną informację o cudzym wynalazku,
  wzorze użytkowym, wzorze przemysłowym albo cudzej topografii układu scalonego
  lub w inny sposób uniemożliwia uzyskanie patentu, prawa ochronnego lub prawa
  z rejestracji.
3. Jeżeli sprawca czynu określonego w ust. 2 działa nieumyślnie, będąc
  zobowiązanym do zachowania w tajemnicy uzyskanej informacji, podlega
  grzywnie.
                                        
                                    Art. 305.
1. Kto w celu wprowadzenia do obrotu oznacza towary podrobionym znakiem
  towarowym lub oznaczone takim znakiem towary wprowadza do obrotu, podlega
  grzywnie, karze ograniczenia wolności albo pozbawienia wolności do lat 2.
2. W wypadku mniejszej wagi, sprawca podlega grzywnie.
3. Jeżeli sprawca uczynił sobie z popełnienia przestępstwa określonego w ust. 1
  stałe źródło dochodu albo dopuszcza się tego przestępstwa w stosunku do
  towaru o znacznej wartości, podlega karze pozbawienia wolności od 6 miesięcy
  do lat 5.
                                        
                                    Art. 306.
1. W razie skazania za przestępstwo określone w art. 305 ust. 3 sąd orzeka
  przepadek na rzecz Skarbu Państwa towarów pochodzących z przestępstwa oraz
  materiałów i narzędzi, jak również środków technicznych, które służyły lub
  były przeznaczone do popełnienia przestępstwa; jeżeli takie materiały,
  narzędzia albo środki techniczne nie były własnością sprawcy, sąd może orzec
  ich przepadek na rzecz Skarbu Państwa.
2. W razie skazania za przestępstwo określone w art. 305 ust. 1, sąd może orzec
  przepadek na rzecz Skarbu Państwa towarów pochodzących z przestępstwa oraz
  materiałów i narzędzi, jak również środków technicznych, które służyły lub
  były przeznaczone do popełnienia przestępstwa, chociażby nie były własnością
  sprawcy.
3. W razie orzeczenia przepadku, o którym mowa w ust. 1 lub 2, art. 195 Kodeksu
  karnego wykonawczego stosuje się odpowiednio niezależnie od wartości towarów,
  których przepadek orzeczono.
                                        
                                    Art. 307.
1. Kto w celu wprowadzenia do obrotu oznacza przedmioty niechronione patentem,
  prawem ochronnym na wzór użytkowy lub prawem z rejestracji wzoru
  przemysłowego, topografii układu scalonego lub rejestracji na oznaczenie
  geograficzne, napisami lub rysunkami mającymi wywołać mylne mniemanie, że
  przedmioty te korzystają z takiej ochrony, podlega karze grzywny lub aresztu.
2. Tej samej karze podlega, kto przedmioty wymienione w ust.1, wiedząc o mylnym
  ich oznaczeniu, wprowadza do obrotu albo do celów obrotu przygotowuje lub
  przechowuje, albo podaje w ogłoszeniach, zawiadomieniach lub w inny sposób
  wiadomości mające wywołać mniemanie, że te przedmioty korzystają z ochrony
  prawnej.
                                        
                                    Art. 308.
Kto wprowadza do obrotu towary oznaczone znakiem towarowym z wyróżnikiem mającym
wywołać mylne mniemanie, że przedmioty te korzystają z takiej ochrony, podlega
karze grzywny.
                                        
                                    Art. 309.
W jednostkach organizacyjnych odpowiedzialność określoną w art. 303, art. 304,
art. 305, art. 307 i art. 308 ponosi osoba prowadząca lub kierująca jednostką,
chyba, że z podziału kompetencji wynika odpowiedzialność innej osoby.
                                        
                                    Art. 310.
1. Ściganie sprawców przestępstw określonych w art. 303, art. 304 i art. 305
  ust. 1 i 2 następuje na wniosek pokrzywdzonego.
2. Orzekanie w sprawach o czyny określone w art. 307 i art. 308 następuje w
  trybie przepisów o postępowaniu w sprawach o wykroczenia.
                                        
                                    Tytuł XI
                       Zmiany w przepisach obowiązujących
                          Przepisy przejściowe i końcowe
                                        
                                     Dział I
                       Zmiany w przepisach obowiązujących
                                        
                                    Art. 311.
W Kodeksie handlowym w art. 35 w § 2 na końcu zdania skreśla się kropkę i dodaje
wyrazy "i ustawy - Prawo własności przemysłowej".
                                        
                                    Art. 312.
W Kodeksie postępowania cywilnego wprowadza się następujące zmiany:
1) w art. 87:
   a) w § 1 po wyrazach "radca prawny" dodaje się wyrazy " ,a w sprawach
     własności przemysłowej także rzecznik patentowy",
   b) dodaje się § 6 w brzmieniu:
    "§6. W sprawach związanych z ochroną własności przemysłowej, pełnomocnikiem
       twórcy projektu wynalazczego może być również przedstawiciel
       organizacji, do której zadań statutowych należą sprawy popierania
       własności przemysłowej i udzielania pomocy twórcom projektów
       wynalazczych.";
2) w art. 89 w § 1 w zdaniu drugim po wyrazach "radca prawny" dodaje się
  przecinek i wyrazy "a także rzecznik patentowy";
3) w art. 99 po wyrazach "radcę prawnego" dodaje się wyrazy "lub rzecznika
  patentowego";
4) w art. 3932 dodaje się  § 3 w brzmieniu:
  "§3. W sprawach własności przemysłowej pełnomocnikiem, o którym mowa w §1,
     może być także rzecznik patentowy.".
                                        
                                    Art. 313.
W ustawie z dnia 20 września 1984 r. o Sądzie Najwyższym (Dz.U. z 1994 r. Nr 13,
poz. 48, z 1995 r. Nr 34, poz.163, z 1996 r. Nr 77, poz. 367 oraz z 1997 r. Nr
75, poz. 471, Nr 98, poz. 604, Nr 106, poz. 679 i Nr 124, poz. 782 oraz z 1999
r. Nr 75, poz. 853 i Nr 110, poz. 1255) w art. 16 w ust. 2 wyrazy "prawa
wynalazczego" zastępuje się wyrazami "prawa własności przemysłowej".
                                        
                                    Art. 314.
W ustawie z dnia 11 maja 1995 r. o Naczelnym Sądzie Administracyjnym (Dz.U. Nr
74, poz. 368, Nr 104, poz. 515, z 1997 r. Nr 75, poz. 471, Nr 106, poz. 679, Nr
114, poz. 739, Nr 144, poz. 971, z 1998 r. Nr 162, poz. 1126, z 1999 r. Nr 75,
poz. 853 oraz z 2000 r. Nr 2, poz. 5) wprowadza się następujące zmiany:
   1) w art. 19 skreśla się pkt 6;
   2) w art. 57 ust. 2 otrzymuje brzmienie:
     "2. Minister Sprawiedliwości, Prokurator Generalny, Pierwszy Prezes Sądu
       Najwyższego, Prezes Naczelnego Sądu Administracyjnego, Rzecznik Praw
       Obywatelskich, w sprawach z zakresu prawa pracy i ubezpieczeń
       społecznych - minister właściwy do spraw pracy i zabezpieczenia
       społecznego, a w sprawach z zakresu prawa własności przemysłowej Prezes
Urzędu Patentowego Rzeczypospolitej Polskiej mogą wnieść od
       orzeczenia Sądu rewizję nadzwyczajną do Sądu Najwyższego, jeżeli
       orzeczenie rażąco narusza prawo lub interes Rzeczypospolitej Polskiej.".
                                        
                                     Dział II
                         Przepisy przejściowe i końcowe
                                        
                                    Art. 315.
1. Prawa w zakresie wynalazków, wzorów użytkowych, wzorów zdobniczych,
  topografii układów scalonych, znaków towarowych oraz projektów
  racjonalizatorskich, istniejące w dniu wejścia w życie ustawy, pozostają w
  mocy. Do praw tych stosuje się przepisy dotychczasowe, o ile przepisy
  niniejszego działu nie stanowią inaczej.
2. Do stosunków prawnych powstałych przed dniem wejścia w życie ustawy stosuje
  się przepisy dotychczasowe.
3. Ustawowe warunki wymagane do uzyskania patentu, prawa ochronnego albo prawa
  z rejestracji ocenia się według przepisów obowiązujących w dniu zgłoszenia
  wynalazku, wzoru użytkowego, znaku towarowego albo topografii układów
  scalonych w Urzędzie Patentowym. Jednakże do zgłoszeń wynalazków i wzorów
  użytkowych nierozpatrzonych przed dniem wejścia w życie ustawy, stosuje się
  przepis art. 37 ust. 2.
                                        
                                    Art. 316.
1. Zgłoszenia wzorów zdobniczych dokonane przed dniem wejścia w życie ustawy i
  nierozpatrzone do tego czasu, uważa się za zgłoszenia wzorów przemysłowych.
2. Zgłoszenia o udzielenie patentu na wynalazek tajny lub prawa ochronnego na
  wzór użytkowy tajny, dokonane przed dniem wejścia w życie ustawy i
  nierozpatrzone do tego czasu, uważa się za zgłoszenia dokonane w celu
  zastrzeżenia pierwszeństwa.
3. Zgłoszenia o udzielenie prawa ochronnego dodatkowego na wzór użytkowy
  dokonane przed dniem wejścia w życie ustawy i nierozpatrzone do tego czasu,
  uważa się za zgłoszenia dokonane w celu uzyskania prawa ochronnego.
4. Postępowanie związane ze zgłoszeniem wynalazku, wzoru użytkowego, wzoru
  przemysłowego, znaku towarowego i topografii układów scalonych w Urzędzie
  Patentowym toczy się od dnia wejścia w życie ustawy, według jej przepisów.
5. Dotychczasowy rejestr wspólnych znaków towarowych uważa się za odrębną
  zamkniętą księgę rejestru znaków towarowych.
                                        
                                    Art. 317.
Postępowanie sporne przed Urzędem Patentowym i postępowanie przed Komisją
Odwoławczą przy Urzędzie Patentowym, wszczęte i niezakończone przed dniem
wejścia w życie ustawy, toczy się od dnia wejścia w życie ustawy według jej
przepisów, z zastrzeżeniem art. 318 i 319.
                                        
                                    Art. 318.
1. Sprawy, o których mowa w art. 255, rozpatrywane według dotychczasowych
  przepisów w Urzędzie Patentowym w postępowaniu spornym przekazuje się do
  Wydziału Spraw Spornych.
2. Sprawy, o których mowa w art. 255, rozpatrywane według dotychczasowych
  przepisów w Komisji Odwoławczej przekazuje się do Naczelnego Sądu
  Administracyjnego.
3. Sprawy, rozpatrywane według dotychczasowych przepisów w Komisji Odwoławczej
  w wyniku zażaleń i odwołań w postępowaniu administracyjnym przekazuje się do
  Urzędu Patentowego w celu rozpatrzenia w Izbie Odwoławczej, w trybie
  przepisów o ponownym rozpatrzeniu sprawy.
4. Postępowanie w sprawach, rozpatrywanych według dotychczasowych przepisów w
  Urzędzie Patentowym oraz w Komisji Odwoławczej w postępowaniu spornym i
  nienależące według ustawy do kompetencji Urzędu Patentowego podlega
  umorzeniu. Wniesione opłaty od wniosków o wydanie decyzji, a w przypadku
  sprawy rozpatrywanej w Komisji Odwoławczej, także opłaty od odwołań i
  zażaleń, podlegają zwrotowi.
                                        
                                    Art. 319.
Wszczęte i niezakończone, do dnia wejścia w życie ustawy, sprawy o wydanie
decyzji o wygaśnięciu prawa z rejestracji na znak towarowy z powodu nie używania
znaku towarowego przekazuje się do Wydziału Spraw Spornych, a odwołania od
takich decyzji przekazuje się do Naczelnego Sądu Administracyjnego, jako skargi
na decyzje Urzędu Patentowego.
                                        
                                    Art. 320.
Do odwołań i zażaleń przekazywanych do Naczelnego Sądu Administracyjnego,
zgodnie z art. 318 ust. 2 i art. 319 stosuje się odpowiednio przepis art. 318
ust. 4 zdanie drugie.
                                        
                                    Art. 321.
Orzeczenia Sądu Najwyższego wydane w wyniku rewizji nadzwyczajnej przekazuje się
do wykonania organom właściwym według przepisów ustawy.
                                        
                                    Art. 322.
Znak towarowy zarejestrowany w kraju lub za granicą na rzecz państwowych central
handlu zagranicznego, państwowo-spółdzielczych central handlu zagranicznego lub
ich następców prawnych podlega w Polsce i za granicą  przeniesieniu na rzecz
producenta, jeżeli był używany do oznaczania w sposób ciągły wytwarzanych przez
niego wyrobów przez okres co najmniej 10 lat przed dniem wejścia w życie ustawy.
                                        
                                    Art. 323.
1. Pracownicy Urzędu Patentowego, którzy w dniu wejścia w życie ustawy są
  upoważnieni przez Prezesa Urzędu Patentowego, na podstawie dotychczasowych
  przepisów, do orzekania w sprawach, o których mowa w art. 261 ust. 2 pkt 2 i
  3 oraz w sprawach dokonywania wpisów do rejestrów, mają prawo do orzekania w
  zakresie przewidzianym ustawą przez okres trzech lat od dnia wejścia ustawy w
  życie. Prezes Urzędu Patentowego może jednak, w zależności od potrzeby,
  zmienić zakres udzielonego upoważnienia.
2. Stosunek pracy pracowników, o których mowa w ust. 1, nawiązany na podstawie
  mianowania, przekształca się, z dniem wejścia w życie ustawy, w stosunek
  pracy na podstawie umowy o pracę na czas nieokreślony.
3. Warunkiem nadania pracownikowi, o którym mowa w ust. 1, upoważnienia do
  orzekania po upływie trzech lat od dnia wejścia ustawy w życie, jest złożenie
  egzaminu. Przepisy art. 267 ust. 3 i 4 stosuje się odpowiednio.
4. Pracownik, który złożył egzamin wymagany zgodnie z ust. 3, może uzyskać
  uprawnienia eksperta z pominięciem okresu asesury.
                                        
                                    Art. 324.
Do ustalania wynagrodzeń oraz limitów zatrudnienia ekspertów i asesorów w
Urzędzie Patentowym, stosuje się odpowiednio, o ile ustawa nie stanowi inaczej,
przepisy o kształtowaniu wynagrodzeń w państwowej sferze budżetowej, odnoszące
się do członków korpusu służby cywilnej.
                                        
                                    Art. 325.
1. W przypadku jednostek organizacyjnych nie mających osobowości prawnej,
  patent, prawo ochronne albo prawo z rejestracji może być udzielone tylko na
  rzecz osoby prawnej, w skład której wchodzi ta jednostka, bądź na rzecz osoby
  fizycznej, bądź osób fizycznych prowadzących tę jednostkę na własny rachunek.
2. Prawa przysługujące Skarbowi Państwa wykonuje w jego imieniu organ
  administracji rządowej lub państwowa jednostka organizacyjna, według
  właściwości w zakresie gospodarowania mieniem Skarbu Państwa będącym
  przedmiotem prawa.
                                        
                                    Art. 326.
Tracą moc:
1) ustawa z dnia 19 października 1972 r. o wynalazczości (Dz.U. z 1993 r. Nr
  26, poz. 117 oraz  z 1997 r. Nr 88, poz. 554 i Nr 121, poz. 770 ),
2) ustawa z dnia 31 stycznia 1985 r. o znakach towarowych (Dz.U. Nr 5, poz. 17,
  z 1989 r. Nr 35, poz. 192, z 1993 r. Nr 10, poz. 46, z 1994 r. Nr 74, poz.
  331 oraz  z 1997 r. Nr 88, poz. 554),
3) ustawa z dnia 30 października 1992 r. o ochronie topografii układów
  scalonych (Dz.U. Nr 100, poz. 498 oraz  z 1997 r. Nr 88, poz. 554 i Nr 121,
  poz. 770),
4) ustawa z dnia 31 maja 1962 r. o Urzędzie Patentowym Rzeczypospolitej
  Polskiej (Dz.U. z 1993 r. Nr 26, poz.118),
5) przepisy art. 5-7 ustawy z dnia 30 października 1992 r. o zmianie ustawy o
  wynalazczości i ustawy o Urzędzie Patentowym Rzeczypospolitej Polskiej (Dz.U.
  z 1993 r. Nr 4, poz.14).
                                        
                                    Art. 327.
Ustawa wchodzi w życie po upływie 3 miesięcy od dnia ogłoszenia.
