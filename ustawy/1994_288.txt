



Dz.U. z 1994 r. Nr 67, poz. 288
                                    
                                  
  
                                USTAWA
                         z dnia 11 maja 1994 r.
                                    
         o zadaniach zleconych gminie, związanych z organizacją
                     i prowadzeniem spisów rolnych
                                    
                                    
                                Art. 1.
Zadania gmin w ramach prac związanych z organizacją i prowadzeniem spisów 
rolnych obejmują:
   1) jednorazowe przekazanie wojewódzkim urzędom statystycznym aktualnej
     liczby gospodarstw i działek rolnych oraz wykazów indywidualnych 
     gospodarstw i działek rolnych zawierających:
       a) imię i nazwisko oraz datę urodzenia władającego,
       b) numer identyfikujący gospodarstwo (działkę rolną) w dokumentacji
         gminy,
       c) adres władającego (miejscowość, ulicę, numer nieruchomości, numer
         mieszkania),
       d) ogólną powierzchnię,
       e) powierzchnię użytków rolnych w gospodarstwie w hektarach fizycznych
         i przeliczeniowych,
       f) powierzchnię użytków rolnych działki,
   2) wykonanie do dnia 31 lipca 1994 r. następujących prac związanych z 
     zorganizowaniem i przeprowadzeniem spisu rolnego metodą reprezentacyjną:
       a) przedstawienie list kandydatów na ankieterów,
       b) udział w szkoleniu organizowanym przez wojewódzkie urzędy statystyczne
         oraz przeszkolenie ankieterów,
       c) nadzorowanie przebiegu prac w terenie,
       d) współuczestniczenie w przeprowadzeniu spisu kontrolnego,
       e) przyjęcie materiałów od ankieterów, kontrola materiałów i sporządzenie
         wstępnych zestawień zbiorczych dla gminy,
   3) przekazywanie corocznie - w terminie do dnia 15 maja - zmian w wykazach
     indywidualnych gospodarstw i działek rolnych, o których mowa 
     w pkt 1.
   
                                Art. 2.
Formę, zakres i szczegółowe terminy wykonania zadań zleconych, o których 
mowa w art. 1, określi Prezes Głównego Urzędu Statystycznego w drodze zarządzenia.
                                Art. 3.
Zadania, o których mowa w art. 1, gminy realizują jako zadania zlecone z zakresu
administracji rządowej.
                                Art. 4.
Zadania zlecone gminom, określone w ustawie, są finansowane ze środków 
będących w dyspozycji Głównego Urzędu Statystycznego, które wojewódzkie 
urzędy statystyczne przekażą gminom w terminie do dnia 31 lipca każdego roku.
                                Art. 5.
Ustawa wchodzi w życie z dniem ogłoszenia.
