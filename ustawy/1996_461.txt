



Dz.U. z 2001 r. Nr 76, poz. 810                              
 
                                            
                                        
                                     USTAWA
                            z dnia 21 czerwca 2001 r.
                                        
                             o regulacji rynku cukru
                                        
                                        
                                   Rozdział I
                                 Przepisy ogólne
                                        
                                     Art. 1.
Ustawa określa zasady regulacji rynku buraków cukrowych i cukru, obejmujące
produkcję i obrót następującymi produktami:
   1) burakami cukrowymi,
   2) cukrem buraczanym, cukrem trzcinowym w każdej formie, w tym cukrem
     inwertowanym,
   3) izoglukozą,
   4) syropem inulinowym,
   5) melasą,
   6) cukrem i syropem klonowym,
   7) sztucznym miodem mieszanym lub niemieszanym z miodem naturalnym,
   8) karmelem,
   9) cukrami smakowymi i barwionymi,
  10) wysłodkami i innymi odpadami z produkcji cukru,
  11) smakowymi lub barwionymi syropami z cukru, izoglukozy i inuliny,
  12) innymi cukrami i syropami.
   
                                     Art. 2.
Użyte w ustawie określenia oznaczają:
   1) cukry białe - cukry bez dodatków smakowych lub barwników, zawierające
     w stanie suchym co najmniej 99,5% sacharozy oznaczonej metodą
     polarymetryczną,
   2) cukry surowe - cukry bez dodatków smakowych lub barwników, zawierające
     w stanie suchym mniej niż 99,5% sacharozy oznaczonej metodą
     polarymetryczną,
   3) producent cukru - przedsiębiorcę w rozumieniu ustawy z dnia 19 listopada
     1999 r. - Prawo działalności gospodarczej (Dz.U. Nr 101, poz. 1178, z 2000
     r. Nr 86, poz. 958 i Nr 114, poz. 1193 oraz z 2001 r. Nr 49, poz. 509)
     będącego posiadaczem środków produkcji umożliwiających wytworzenie cukru
     buraczanego,
   4) producent izoglukozy - przedsiębiorcę w rozumieniu ustawy, o której mowa
     w pkt 3, będącego posiadaczem środków produkcji umożliwiających
     wytworzenie izoglukozy,
   5) producent syropu inulinowego - przedsiębiorcę w rozumieniu ustawy, o
     której mowa w pkt 3, będącego posiadaczem środków produkcji
     umożliwiających wytworzenie syropu inulinowego,
   6) plantator buraków cukrowych - posiadacza gruntu rolnego na terytorium
     Rzeczypospolitej Polskiej, który na tym gruncie uprawia buraki cukrowe na
     podstawie umowy kontraktacji zawieranej z producentem cukru,
   7) rok rozliczeniowy - okres od 1 lipca do 30 czerwca roku następnego, na
     który dokonuje się bilansu produkcji, krajowego zużycia, zapasów, eksportu
     i importu cukru oraz ustala się ceny, opłaty, dopłaty, kwoty i limity, z
     zastrzeżeniem art. 21,
   8) kwota A cukru, kwota A izoglukozy i kwota A syropu inulinowego - ilość
     odpowiednio cukru buraczanego, izoglukozy i syropu inulinowego, jaka może
     być wprowadzona na rynek krajowy w okresie roku rozliczeniowego,
   9) kwota B cukru, kwota B izoglukozy i kwota B syropu inulinowego - ilość
     odpowiednio cukru buraczanego, izoglukozy i syropu inulinowego, jaka może
     być wprowadzona na rynek krajowy albo wyeksportowana z dopłatami w
     okresie roku rozliczeniowego,
  10) limit A i B cukru, limit A i B izoglukozy oraz limit A i B syropu
     inulinowego - przyznaną odpowiednio producentowi cukru, izoglukozy i
     syropu inulinowego część kwot A i B cukru, izoglukozy albo syropu
     inulinowego,
  11) cukier A i B, izoglukoza A i B oraz syrop inulinowy A i B - odpowiednio
     cukier buraczany, izoglukoza i syrop inulinowy wyprodukowane przez
     producenta w ramach przyznanych mu limitów A i B,
  12) cukier C, izoglukoza C i syrop inulinowy C - odpowiednio cukier
     buraczany,
     izoglukoza i syrop inulinowy, wyprodukowane przez producenta ponad
     przyznane limity A i B lub przez producenta, któremu nie przyznano limitów
     A i B,
  13) buraki A, buraki B i buraki C - buraki cukrowe przetworzone odpowiednio
     na cukier A, cukier B i cukier C,
  14) izoglukoza - produkt uzyskany z glukozy lub jej polimerów o zawartości
     wagowo co najmniej 10% fruktozy w suchej masie,
  15) syrop inulinowy - bezpośredni produkt otrzymany przez hydrolizę inuliny
     lub oligofruktoz, zawierający wagowo w suchej masie co najmniej 10%
     fruktozy w postaci wolnej lub sacharozy,
  16) opłaty cukrowe - opłaty od ilości wyprodukowanego cukru A i B, izoglukozy
     A i B oraz syropu inulinowego A i B, wnoszone przez producentów i
     przeznaczone na pokrycie kosztów dopłat do eksportu cukru B, izoglukozy B
     i syropu
     inulinowego B,
  17) prawo do uprawy i dostawy buraków cukrowych - uprawnienie plantatora
     buraków cukrowych do dostarczenia określonej ilości buraków cukrowych do
     określonego miejsca odbioru przyznane przez Komisję mieszaną,
  18) Komisja mieszana - podmiot działający przy producencie cukru, na zasadach
     określonych przez Komisję Porozumiewawczą do Spraw Cukru i wykonujący
     zadania wynikające z Porozumienia Branżowego.
                                        
                                   Rozdział II
                     Komisja Porozumiewawcza do Spraw Cukru
                                        
                                     Art. 3.
1. Tworzy się Komisję Porozumiewawczą do Spraw Cukru, zwaną dalej "Komisją
  Porozumiewawczą".
2. Minister właściwy do spraw rynków rolnych powołuje i odwołuje członków
  Komisji Porozumiewawczej.
3. Komisja Porozumiewawcza składa się z 12 członków, w tym:
   1) 6 przedstawicieli plantatorów buraków cukrowych,
   2) 6 przedstawicieli producentów cukru
- zgłoszonych przez związki zawodowe rolników i społeczno-zawodowe organizacje
  rolników oraz przez producentów cukru.
4. Kadencja Komisji Porozumiewawczej trwa 4 lata.
5. Członek Komisji Porozumiewawczej może być odwołany na wniosek organizacji,
  której jest reprezentantem.
6.  Komisja Porozumiewawcza działa na podstawie regulaminu nadanego przez
  Prezesa Rady Ministrów, w drodze rozporządzenia.
7. Regulamin określi w szczególności tryb powoływania i odwoływania członków
  Komisji Porozumiewawczej, częstotliwość posiedzeń, sposób podejmowania
  uchwał, a także zasady podziału kosztów działania tej Komisji.
8. Do zadań Komisji Porozumiewawczej należy:
   1) ustalanie, w trybie przewidzianym przez regulamin, szczegółowych zasad
     współpracy między producentami cukru i plantatorami buraków cukrowych,
     które przyjmują formę Porozumienia Branżowego,
   2) reprezentowanie interesów plantatorów i producentów cukru wobec ministra
     właściwego do spraw rynków rolnych, Prezesa Agencji Rynku Rolnego i innych
     organów administracji publicznej, a w szczególności opiniowanie:
     a) propozycji ceny interwencyjnej cukru, ceny podstawowej buraków
       cukrowych oraz cen minimalnych buraków cukrowych,
     b) sprawozdań Prezesa Agencji Rynku Rolnego dotyczących kosztów dopłat do
       eksportu,
     c) decyzji o podziale limitów, o której mowa w art. 8 ust. 7,
     d) wysokości opłat cukrowych,
   3) określenie zakresu działania i trybu powoływania Komisji mieszanej,
     działającej przy producencie cukru, w skład której wchodzą w równej
     liczbie przedstawiciele plantatorów buraków cukrowych i przedstawiciele
     właściwego producenta cukru,
   4) kontrola przestrzegania ustaleń zawartych w Porozumieniu Branżowym.
9. Porozumienie Branżowe określa w szczególności:
   1) zasady przyznawania prawa do uprawy i dostawy buraków cukrowych dla
     poszczególnych plantatorów, odpowiednio do przyznanego producentowi limitu
     A i B cukru oraz zasady zbywania tego prawa,
   2) bazę dostawy i jakość standardową buraków cukrowych,
   3) warunki produkcji i organizacji dostaw buraków cukrowych,
   4) warunki odbioru buraków cukrowych i zapłaty za nie.
10. Treść Porozumienia Branżowego może być zmieniana na podstawie protokołów
  dodatkowych do Porozumienia Branżowego.
11. Porozumienie Branżowe stanowi załącznik do umowy kontraktacji buraków
  cukrowych zawieranej pomiędzy producentem cukru a plantatorem buraków
  cukrowych, z zastrzeżeniem ust. 12.
12. Jeżeli Komisja Porozumiewawcza nie uzgodni Porozumienia Branżowego w
  terminie do 6 miesięcy przed dniem rozpoczęcia roku rozliczeniowego, minister
  właściwy do spraw rynków rolnych, w drodze rozporządzenia, określi treść
  załącznika do umowy kontraktacji zawieranej pomiędzy producentem cukru a
  plantatorem buraków cukrowych, rozstrzygającego w zakresie, o którym mowa w
  ust. 9 pkt 1-4 i zapewniającego ochronę interesów stron umowy.
                                     Art. 4.
Przy producencie cukru działa Komisja mieszana, której zadaniem jest ocena
przestrzegania zasad określonych w Porozumieniu Branżowym oraz ustalanie dla
poszczególnych plantatorów, wynikających z prawa do uprawy i dostawy, oznaczonej
ilości i miejsca dostawy buraków cukrowych.
                                        
                                  Rozdział III
         Kwoty i limity produkcji cukru, izoglukozy i syropu inulinowego
                                        
                                     Art. 5.
Kwoty A i B cukru, kwoty A i B izoglukozy oraz kwoty A i B syropu inulinowego na
dany rok rozliczeniowy określa, w drodze rozporządzenia, Rada Ministrów na
wniosek ministra właściwego do spraw rynków rolnych złożony po zasięgnięciu
opinii Prezesa Agencji Rynku Rolnego i Komisji Porozumiewawczej, w terminie do
dnia 1 sierpnia roku kalendarzowego poprzedzającego ten, w którym przypada
początek danego roku rozliczeniowego.
                                     Art. 6.
1.  Minister właściwy do spraw rynków rolnych, w drodze decyzji, w terminie do
  dnia 1 listopada roku kalendarzowego poprzedzającego ten, w którym przypada
  początek roku rozliczeniowego, przyznaje producentom cukru limity A i B cukru
  na ten rok rozliczeniowy.
2. Limity, o których mowa w ust. 1, przyznawane są na wniosek producentów cukru
  w drodze podziału odpowiednio kwoty A cukru i kwoty B cukru proporcjonalnie
  do udziału limitów A i B przyznanych im przez ministra właściwego do spraw
  rynków rolnych na kampanię 2001/2002 w kwotach A i B cukru ustalonych przez
  Radę Ministrów na tę kampanię.
3.  Producent cukru, któremu przyznano limity A i B, jest obowiązany złożyć w
  Agencji Rynku Rolnego, w terminie 30 dni po zakończeniu roku rozliczeniowego,
  sprawozdanie z produkcji i obrotu cukrem buraczanym, obejmujące w
  szczególności wysokość marży przetwórczej, wydatek cukru, przychody ze
  sprzedaży melasy oraz koszty transportu buraków cukrowych.
4. Wzory oraz terminy składania wniosków i sprawozdań, o których mowa w ust. 2
  i 3 określi, w drodze rozporządzenia, minister właściwy do spraw rynków
  rolnych.
                                        
                                     Art. 7.
1. Cukier C, izoglukoza C i syrop inulinowy C wyprodukowane w danym roku
  rozliczeniowym muszą zostać wyeksportowane w postaci nieprzetworzonej lub w
  wyrobach o zawartości cukru co najmniej 20% w przeliczeniu na cukier biały, w
  terminie do dnia 31 grudnia roku kalendarzowego, w którym przypada koniec
  tego roku rozliczeniowego.
2. Producent cukru, izoglukozy i syropu inulinowego ma obowiązek przedstawiania
  Agencji Rynku Rolnego administracyjnych dokumentów celnych SAD w celu
  udowodnienia wykonania przepisu ust. 1.
3. Producent, który naruszył przepis ust. 1, obowiązany jest do wnoszenia
  opłaty sankcyjnej w wysokości wartości niewyeksportowanego cukru C,
  izoglukozy C albo syropu inulinowego C, licząc według ceny interwencyjnej
  cukru białego, obowiązującej w danym roku rozliczeniowym, przy zastosowaniu
  współczynnika 1,9 dla izoglukozy i syropu inulinowego w przeliczeniu na
  ekwiwalent cukru.
4. Opłaty sankcyjne, o których mowa w ust. 3, wpłacane są bez wezwania na
  wydzielony rachunek Agencji Rynku Rolnego i podlegają przepisom ustawy z dnia
  29 sierpnia 1997 r. - Ordynacja podatkowa (Dz.U. Nr 137, poz. 926 i Nr 160,
  poz. 1083, z 1998 r. Nr 106, poz. 668, z 1999 r. Nr 11, poz. 95 i Nr 92, poz.
  1062, z 2000 r. Nr 94, poz. 1037, Nr 116, poz. 1216, Nr 120, poz. 1268 i Nr
  122, poz. 1315 oraz z 2001 r. Nr 16, poz. 166, Nr 39, poz. 459 i Nr 42, poz.
  475).
                                        
                                     Art. 8.
1. Komisja mieszana przy producencie cukru, który otrzymał limity A i B na rok
  rozliczeniowy rozpoczynający się w dniu 1 lipca 2002 r., obowiązana jest w
  terminie do dnia 1 stycznia 2002 r. przyznać plantatorom prawo uprawy i
  dostawy buraków cukrowych obejmujące takie ilości buraków cukrowych, jakie
  zapewnią wyprodukowanie cukru buraczanego w wysokości przyznanych
  producentowi limitów na ten rok rozliczeniowy.
2. W kolejnych latach rozliczeniowych, z zastrzeżeniem ust. 5, Komisja mieszana
  zwiększa albo zmniejsza plantatorom prawo uprawy i dostawy buraków cukrowych
  co do wielkości dostaw proporcjonalnie do zwiększenia albo zmniejszenia
  limitów A i B cukru przyznanych producentowi na te lata rozliczeniowe.
3. Prawo do uprawy i dostawy buraków cukrowych w zakresie miejsca odbioru może
  być zmienione przez Komisję mieszaną jedynie za zgodą plantatora buraków
  cukrowych.
4. Umowy kontraktacji w zakresie ilości dostarczanych buraków i miejsca dostawy
  obejmują przyznane prawo do uprawy i dostawy. Umowy te nie mogą naruszać
  zasad określonych w Porozumieniu Branżowym.
5. Plantator buraków cukrowych może przenieść swoje prawo do uprawy i dostawy
  buraków cukrowych na innego plantatora buraków cukrowych, w całości lub w
  części, jedynie za zgodą Komisji mieszanej.
6. Producent cukru, który nie zawarł umów kontraktacji na dostawę buraków
  cukrowych w ilości odpowiadającej przyznanym limitom A i B, jest obowiązany
  do dokonania zapłaty za wszystkie buraki przerobione na cukier, aż do
  wysokości przyznanych mu limitów licząc po cenie minimalnej na buraki A.
7. W przypadku niewykonania przez Komisję mieszaną przy producencie cukru
  przepisów ust. 1 i 2, minister właściwy do spraw rynków rolnych, na wniosek
  Komisji Porozumiewawczej, może wydać decyzję o przeniesieniu
  niewykorzystanych limitów A i B tego producenta na rzecz innych producentów
  cukru.
8. Producenci cukru zobowiązani są w terminie do 1 czerwca każdego roku
  przedstawić Prezesowi Agencji Rynku Rolnego sprawozdanie z wykonania
  kontraktacji buraków cukrowych.
                                        
                                     Art. 9.
1. W przypadku połączenia się producentów cukru będących spółkami handlowymi,
  minister właściwy do spraw rynków rolnych, po zasięgnięciu opinii Komisji
  Porozumiewawczej, przyznaje, w drodze decyzji, producentowi cukru powstałemu
  w wyniku połączenia, na jego wniosek, limity A i B cukru równe sumie limitów
  przyznanych łączącym się producentom cukru.
2. W przypadku zbycia przedsiębiorstwa produkcji cukru przez producenta cukru,
  minister właściwy do spraw rynków rolnych, po zasięgnięciu opinii Komisji
  Porozumiewawczej, przyznaje nabywcy, w drodze decyzji, na jego wniosek limity
  A i B cukru równe limitom przyznanym zbywcy.
3.  W przypadku likwidacji, upadłości lub zaprzestania produkcji cukru w
  cukrowni z innych przyczyn, limity A i B przyznane danemu producentowi cukru,
  który jest właścicielem tej cukrowni, minister właściwy do spraw rynków
  rolnych po zasięgnięciu opinii Komisji Porozumiewawczej przekazuje innym
  producentom cukru proporcjonalnie do wielkości przejętych wraz z plantatorami
  praw do uprawy i dostawy buraków cukrowych.
                                    Art. 10.
Minister właściwy do spraw rynków rolnych, na wniosek producenta cukru, przed
zakończeniem roku rozliczeniowego może przenieść w ciężar limitu A i B,
przyznanego na następny rok rozliczeniowy, część produkcji cukru C w ilości
nieprzekraczającej 20% przyznanego mu limitu A; decyzja o przeniesieniu jest
decyzją ostateczną.
                                        
                                    Art. 11.
1. Izoglukozę i syrop inulinowy wytwarza się wyłącznie z surowca pochodzenia
  krajowego.
2. Minister właściwy do spraw rynków rolnych, w drodze decyzji, w terminie do
  dnia 1 listopada roku kalendarzowego poprzedzającego ten, w którym przypada
  początek roku rozliczeniowego, przyznaje producentom izoglukozy oraz
  producentom syropu inulinowego odpowiednio limity A i B izoglukozy oraz
  limity A i B syropu inulinowego na ten rok rozliczeniowy.
3. Limity, o których mowa w ust. 2, przyznaje się na wniosek producentów w
  drodze podziału odpowiednio kwot A i B izoglukozy i kwot A i B syropu
  inulinowego proporcjonalnie do wielkości sprzedaży na rynek krajowy w roku
  kalendarzowym poprzedzającym wejście ustawy w życie.
 4. Przepisy art. 6 ust. 2 i 4 stosuje się odpowiednio.
                                        
                                   Rozdział IV
                             Ceny, opłaty i dopłaty
                                        
                                    Art. 12.
1. Rada Ministrów, w drodze rozporządzenia, na wniosek ministra właściwego do
  spraw rynków rolnych złożony po zasięgnięciu opinii Prezesa Agencji Rynku
  Rolnego i Komisji Porozumiewawczej, w terminie do dnia 1 sierpnia każdego
  roku
  ustala na rok rozliczeniowy rozpoczynający się 1 lipca następnego roku:
   1) cenę interwencyjną cukru białego,
   2) cenę podstawową buraków cukrowych.
2. Cena interwencyjna cukru białego dotyczy cukru niepakowanego o określonej
  jakości standardowej, loco magazyn producenta cukru, załadowanego na środek
  transportu wskazany przez kupującego.
3. Cena podstawowa buraków cukrowych dotyczy określonego miejsca dostawy
  i określonej jakości standardowej i ustalana jest z uwzględnieniem ceny
  interwencyjnej cukru białego oraz wielkości odzwierciedlających:
   1) marżę przetwórczą,
   2) wydatek cukru,
   3) przychody producenta cukru ze sprzedaży melasy,
   4) koszty dostarczenia buraków cukrowych do cukrowni.
                                        
                                    Art. 13.
1. Cena minimalna buraków A równa jest 98% ceny podstawowej buraków cukrowych.
2. Cena minimalna buraków B równa jest 68% ceny podstawowej buraków cukrowych,
  z zastrzeżeniem art. 17 ust. 5.
3.  Cena minimalna buraków A i cena minimalna buraków B obowiązują dla tego
  samego miejsca dostawy i tej samej jakości standardowej, dla której ustalona
  jest cena podstawowa buraków cukrowych.
4. Producent cukru kupujący buraki cukrowe nadające się do produkcji cukru
  i przeznaczone do produkcji cukru obowiązany jest zapłacić:
   1)  za buraki A - cenę nie niższą niż cena minimalna buraków A,
   2) za buraki B - cenę nie niższą niż cena minimalna buraków B.
5. Minister właściwy do spraw rynków rolnych, w drodze rozporządzenia, ustali
  ceny minimalne buraków A i B wraz z dopłatami i opustami określonymi w
  zależności do odchyleń od jakości standardowej.
                                        
                                    Art. 14.
1. Producenci cukru zobowiązani są wpłacać do Agencji Rynku Rolnego składki na
  magazynowanie cukru. Wysokość składek na magazynowanie uzależniona jest od
  wartości wypłaconych rekompensat za magazynowanie.
2. Przechowujący cukier mają prawo do rekompensaty kosztów magazynowania za
  cukier biały przechowywany w ramach przyznanych limitów oraz cukru
  przeniesionego, o którym mowa w art. 10.
3. Rekompensaty kosztów za magazynowanie, o których mowa w ust. 1, dokonuje
  Prezes Agencji Rynku Rolnego na wniosek przechowującego cukier do wysokości
  środków zgromadzonych z opłat na magazynowanie.
4. Warunkiem uzyskania rekompensaty kosztów magazynowania cukru jest:
   1) posiadanie atestowanych magazynów cukru na obszarze Rzeczypospolitej
     Polskiej,
   2) składanie sprawozdań z obrotów zapasami w trybie określonym przez Prezesa
     Agencji Rynku Rolnego,
   3) udostępnienie magazynów cukru w celu dokonywania kontroli przez Agencję
     Rynku Rolnego lub instytucję kontrolującą przez nią wyznaczoną.
5. Prezes Agencji Rynku Rolnego cofa prawo do otrzymania rekompensaty kosztów
  magazynowania, jeśli magazyn utraci atest lub jeśli średni stan zapasów na
  koniec każdego miesiąca jest niższy niż 160 ton u producentów cukru oraz 400
  ton u innych przechowujących.
6. Warunki, którym powinien odpowiadać atestowany magazyn oraz tryb i terminy
  wypłacania rekompensat kosztów magazynowania ustali Prezes Agencji Rynku
  Rolnego po zaopiniowaniu przez Komisję Porozumiewawczą.
7. Terminy oraz tryb pobierania składek ustali Prezes Agencji Rynku Rolnego po
  zasięgnięciu opinii Komisji Porozumiewawczej w terminie do jednego miesiąca
  przed rozpoczęciem roku rozliczeniowego.
                                        
                                    Art. 15.
1. Agencja Rynku Rolnego jest zobowiązana zakupić po cenie interwencyjnej
  cukier A i B od producenta cukru spełniającego warunki, o których mowa w art.
  14 ust 4.
2. Agencja Rynku Rolnego sprzedaje cukier na rynku krajowym po cenach wyższych
  niż cena interwencyjna.
3. Prezes Agencji Rynku Rolnego, po wyrażeniu zgody przez ministra właściwego
  do spraw rolnictwa, może podjąć decyzję o sprzedaży cukru z zapasów Agencji
  po cenie niższej lub równej cenie interwencyjnej z przeznaczeniem na paszę
  dla zwierząt.
4. Prezes Agencji Rynku Rolnego określi zasady dokonywania zakupów
  interwencyjnych cukru białego obejmujące w szczególności:
   1) minimalne wymagania co do jakości i ilości cukru oferowanego Agencji,
   2) dopłaty i opusty związane z odchyleniami od jakości standardowej,
   3) warunki i procedury przejęcia cukru przez Agencję.
                                        
                                    Art. 16.
1. Eksporterzy mogą uzyskać dopłaty do eksportu cukru B, izoglukozy B, syropu
  inulinowego B, a przetwórcy cukru do przerobu cukru na cele niespożywcze.
2. Całkowita wartość dopłat, o których mowa w ust. 1, pokrywana jest z opłat
  cukrowych, o których mowa w art. 17 ust. 1, wpłacanych przez producentów
  cukru buraczanego, izoglukozy i syropu inulinowego do Agencji Rynku Rolnego.
3. Prezes Agencji Rynku Rolnego przed zakończeniem roku rozliczeniowego
  określa:
   1) ilość cukru A i B, izoglukozy A i B oraz syropu inulinowego A i B
     wyprodukowanych w danym roku rozliczeniowym,
   2) przewidywaną ilość cukru A i B, izoglukozy A i B i syropu inulinowego A i
     B wprowadzonych na rynek krajowy w danym roku rozliczeniowym,
   3) przewidywaną ilość cukru buraczanego przetworzonego na cele niespożywcze,
   4) nadwyżkę cukru i izoglukozy oraz syropu inulinowego, które powinny być
     wyeksportowane przez odjęcie ilości, o której mowa w pkt 2 od ilości, o
     której mowa w pkt 1,
   5) wysokość dopłat do przewidywanego eksportu 1 tony cukru w odniesieniu do
     danego roku rozliczeniowego,
   6) wysokość dopłat do przewidywanego przerobu 1 tony cukru na cele
     niespożywcze,
   7) całkowitą wysokość dopłat eksportowych i dopłat do przerobu cukru na cele
     niespożywcze wynikających z pomnożenia ilości, o których mowa w pkt 3 i 4,
     przez średnie dopłaty, o których mowa w pkt 5 i 6.
                                        
                                    Art. 17.
1. Producenci cukru buraczanego, izoglukozy i syropu inulinowego zobowiązani są
  wpłacać do Agencji Rynku Rolnego opłaty cukrowe wynoszące 2% ceny
  interwencyjnej w odniesieniu do cukru A oraz do 32% ceny interwencyjnej w
  odniesieniu do cukru B, z zastrzeżeniem ust. 3 i 4. W przypadku izoglukozy i
  syropu inulinowego opłatę przelicza się na ekwiwalent cukru przez
  zastosowanie współczynnika 1,9.
2. Środki pochodzące z opłat cukrowych wpłacane do Agencji Rynku Rolnego na
  wydzielony rachunek przeznacza się w całości na dopłaty, o których mowa w
  art. 16 ust. 1.
3. W przypadku gdy ustalona wartość opłat, o których mowa w ust. 1, nie została
  całkowicie wykorzystana, Prezes Agencji Rynku Rolnego obniża ją w następnym
  roku rozliczeniowym o wielkość wynikającą z wartości niewykorzystanej kwoty.
4. W przypadku gdy ustalona wartość dopłat, o których mowa w art. 16 ust. 1,
  dla danego roku rozliczeniowego nie jest całkowicie pokryta przez opłaty, o
  których mowa w ust. 1, od producentów pobierane będą dodatkowe opłaty.
  Dodatkowa opłata ustalana jest dla każdego producenta cukru, izoglukozy i
  syropu inulinowego przez wprowadzenie do całkowitej sumy należnej ze strony
  producenta cukru, izoglukozy i syropu inulinowego w bieżącym roku
  rozliczeniowym współczynnika, który zostanie ustalony jako stosunek kosztów
  dopłat do sumy opłat cukrowych za ten sam rok rozliczeniowy pomniejszony o 1.
5. W przypadku zastosowania dodatkowych opłat, o których mowa w ust. 4,
  zostanie skorygowana cena minimalna buraków B, o której mowa w art. 13 ust.
  2, z użyciem tego samego współczynnika. Skorygowana cena zostanie ustalona
  przez Prezesa Agencji Rynku Rolnego do dnia 15 października danego roku
  rozliczeniowego.
6. Tryb oraz terminy pobierania opłat ustali Prezes Agencji Rynku Rolnego po
  zasięgnięciu opinii Komisji Porozumiewawczej.
                                        
                                   Rozdział V
                                Obrót z zagranicą
                                        
                                    Art. 18.
1. Obrót z zagranicą produktami wymienionymi w art. 1 wymaga uzyskania
  zezwolenia na przywóz tych towarów na polski obszar celny lub ich wywóz z
  polskiego obszaru celnego, z zastrzeżeniem ust. 2.
2. Minister właściwy do spraw rynków rolnych może określić, w drodze
  rozporządzenia, maksymalne ilości produktów wymienionych w art. 1, którymi
  obrót z zagranicą nie wymaga uzyskania zezwolenia.
3. Rada Ministrów ustala cło na importowany cukier na poziomie, który
  gwarantuje utrzymanie krajowych cen na pakowany cukier, na poziomie wyższym
  od ceny interwencyjnej.
4. Minister właściwy do spraw rynków rolnych, w drodze decyzji, wydaje i
  odmawia wydania zezwolenia oraz cofa wydane zezwolenia.
5. Minister właściwy do spraw rynków rolnych określa, w drodze rozporządzenia:
   1) wzory wniosków stosowane w postępowaniu o wydanie zezwoleń, o których
     mowa w ust. 1, wraz z listą dokumentów i niezbędnych informacji, które
     muszą być załączone do wniosku,
   2) wzory zezwoleń,
   3) sposób i tryb ewidencjonowania wydawanych zezwoleń,
   4) wzór sprawozdania i tryb składania sprawozdań z wykorzystania zezwolenia.
                                        
                                   Rozdział VI
                       Zmiany w przepisach obowiązujących
                                        
                                    Art. 19.
W ustawie z dnia 26 sierpnia 1994 r. o regulacji rynku cukru i przekształceniach
własnościowych w przemyśle cukrowniczym (Dz.U. Nr 98, poz. 473, z 1996 r. Nr
152, poz. 724 oraz z 1997 r. Nr 121, poz. 770) wprowadza się następujące zmiany:
1) w tytule ustawy skreśla się wyrazy "regulacji rynku cukru i";
2) skreśla się art. 1, art. 1a pkt 1, 2, 5 i 6, art. 2-4a, art. 10 i art. 13;
3) w art. 1a w pkt 3:
   a) w lit. a) po wyrazach "poz. 561)," dodaje się wyrazy "oraz ich następców
     prawnych,",
   b) w lit. b) po wyrazach "poz. 110)," dodaje się wyrazy "oraz ich następców
     prawnych,";
4) skreśla się art. 5.
                                        
                                  Rozdział VII
                         Przepisy przejściowe i końcowe
                                        
                                    Art. 20.
1. Minister właściwy do spraw Skarbu Państwa, działając w imieniu Skarbu
  Państwa, przeprowadzi niezwłocznie połączenie Spółek Cukrowych utworzonych na
  podstawie art. 6 ust. 1 ustawy, o której mowa w art. 19, oraz spółek, o
  których mowa w art. 7 ust. 2 ustawy powołanej w art. 19, w których Skarb
  Państwa i Spółki Cukrowe posiadają łącznie 100% akcji w dniu wejścia w życie
  niniejszej ustawy i utworzy z nich, w trybie art. 492  1 pkt 2 Kodeksu spółek
  handlowych, spółkę akcyjną, zwaną dalej "Krajową Spółką Cukrową".
2.  Minister właściwy do spraw Skarbu Państwa, działając w imieniu Skarbu
  Państwa, wniesie na podwyższenie kapitału Krajowej Spółki Cukrowej wszystkie
  będące w posiadaniu Skarbu Państwa akcje Spółek Cukrowych utworzonych na
  podstawie art. 6 ust. 1 ustawy, o której mowa w art. 19, i spółek, o których
  mowa w art. 7 ust. 2 ustawy powołanej w art. 19, które nie podlegają
  połączeniu w myśl ust. 1. Do rozporządzania akcjami cukrowni, polegającego na
  wniesieniu ich na podwyższenie kapitału Krajowej Spółki Cukrowej, nie stosuje
  się przepisów ustawy z dnia 30 sierpnia 1996 r. o komercjalizacji i
  prywatyzacji przedsiębiorstw państwowych (Dz. U. Nr 118, poz. 561 i Nr 156,
  poz. 775, z 1997 r. Nr 32, poz. 184, Nr 98, poz. 603, Nr 106 poz. 673, Nr
  121, poz. 770, Nr 137, poz. 926 i Nr 141, poz. 945, z 1998 r. Nr 106, poz.
  668, z 1999 r. Nr 40, poz. 400 i Nr 101, poz. 1178 oraz z 2000 r. Nr 15,
  poz. 180, Nr 26, poz. 306, Nr 31, poz. 383, Nr 60, poz. 703, Nr 84, poz. 948
  i Nr 122, poz. 1315).
3.  Rada Ministrów określi, w drodze rozporządzenia, program prywatyzacji
  Krajowej Spółki Cukrowej oraz tryb zbywania akcji wyłącznie dla plantatorów
  buraków cukrowych związanych umowami kontraktacji buraków cukrowych z Krajową
  Spółką Cukrową i pracowników Krajowej Spółki Cukrowej, w drodze zaproszeń do
  rokowań skierowanych do nich lub do ich pełnomocników. Zapłata za akcje może
  być dokonywana w ratach. Do zbywania akcji nie stosuje się przepisów ustawy z
  dnia 21 sierpnia 1997 r. - Prawo o publicznym obrocie papierami wartościowymi
  (Dz. U. Nr 118, poz. 754 i Nr 141, poz. 945, z 1998 r. Nr 107, poz. 669 i Nr
  113, poz. 715, oraz z 2000 r. Nr 22 poz. 270, Nr 60, poz. 702 i 703, Nr 94,
  poz. 1037, Nr 103, poz. 1099, Nr 114, poz. 1191, Nr 116, poz. 1216 i Nr 122,
  poz. 1315) oraz ustawy, o której mowa w ust. 2.
4. Plantatorzy buraków cukrowych i pracownicy przemysłu cukrowniczego w miejsce
  uprawnień do nieodpłatnego nabycia akcji uzyskanych na podstawie art. 8
  ustawy, o której mowa w art. 19, nabywają odpowiednio prawo do nieodpłatnego
  nabycia akcji Krajowej Spółki Cukrowej. Przepisy Kodeksu spółek handlowych o
  zamianie akcji stosuje się odpowiednio.
5. Akcje nabyte w trybie określonym w przepisach wydanych na podstawie ust. 3
  lub nabyte z nowych emisji akcje bez wyłączonego prawa głosu mogą być zbywane
  wyłącznie innym plantatorom buraków cukrowych związanych umowami kontraktacji
  buraków cukrowych z Krajową Spółką Cukrową i pracownikom Krajowej Spółki
  Cukrowej albo mogą być nabyte przez Krajową Spółkę Cukrową w celu umorzenia.
  Akcje nowych emisji Krajowej Spółki Cukrowej mogą obejmować wyłącznie
  plantatorzy buraków cukrowych związani umowami kontraktacji buraków cukrowych
  z Krajową Spółką Cukrową lub pracownicy Krajowej Spółki Cukrowej, lub mogą
  być nabyte przez inne osoby wyłącznie w formie akcji z wyłączonym prawem
  głosu.
                                    Art. 21.
1. Pierwszym rokiem rozliczeniowym w rozumieniu ustawy jest okres od dnia 1
  października 2002 r. do dnia 30 czerwca 2003 r.
2. Akty wykonawcze dotyczące pierwszego roku rozliczeniowego, o których mowa w
  art. 5 i art. 12 ust. 1, zostaną wydane do dnia 15 października 2001 r.
3. Decyzje dotyczące ustalenia limitów produkcji na pierwszy rok rozliczeniowy,
  o których mowa w art. 6 ust. 1 i art. 11 ust. 2, zostaną wydane do dnia 30
  listopada 2001 r.
                                    Art. 22.
1. Agencja Restrukturyzacji i Modernizacji Rolnictwa do dnia 31 marca 2002 r.
  dokona końcowego rozliczenia i przekazania dopłat producentom cukru do
  wyeksportowanego cukru w kwocie B w 2001 r. Dopłaty te będą realizowane przez
  Agencję do wysokości środków zgromadzonych na wydzielonym rachunku Agencji,
  pochodzących z opłat wnoszonych przez podmioty nabywające cukier od
  producentów cukru na zaopatrzenie rynku krajowego, w okresie od 1 stycznia
  2001 r. do 31 grudnia 2001 r., powiększone o niewykorzystane środki na
  dopłaty producentom cukru w okresie od 1 stycznia 2000 r. do 31 grudnia
  2000 r.
2. Agencja Restrukturyzacji i Modernizacji Rolnictwa przekaże na rachunek
  Agencji Rynku Rolnego, o którym mowa w art. 17 ust. 2, środki niewykorzystane
  w 2001 r. na dopłaty do eksportu cukru w ramach kwoty B.
3. Agencja Restrukturyzacji i Modernizacji Rolnictwa przekaże posiadaną
  dokumentację dotyczącą opłat i dopłat do eksportu cukru Agencji Rynku Rolnego
  w terminie do dnia 30 września 2002 r.
                                        
                                    Art. 23.
Ustawa wchodzi w życie po upływie 30 dni od dnia ogłoszenia, z wyjątkiem:
   1) art. 17 i 22, które wchodzą w życie z dniem 1 stycznia 2002 r.,
   2) art. 19 pkt 1-3, które wchodzą w życie z dniem 1 października 2002 r. i
     art. 19 pkt 4, który wchodzi w życie z dniem 1 stycznia 2002 r.
 
 
 
