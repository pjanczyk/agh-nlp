


Tekst
ustawy przyjęty przez Senat bez poprawek
 
ustawa
z
dnia 10 stycznia 2018 r. 
o
szczególnych rozwiązaniach związanych z organizacją w Rzeczypospolitej
Polskiej sesji Konferencji Stron Ramowej konwencji Narodów Zjednoczonych w sprawie
zmian klimatu 
Rozdział
1
Przepisy
ogólne
Art. 1.
Ustawa określa:
1)     zadania organów administracji
publicznej oraz służb związane z organizacją Konferencji COP24, w szczególności
w zakresie zapewnienia bezpieczeństwa i porządku publicznego, oraz pełnieniem
przez Rzeczpospolitą Polską funkcji Prezydencji Konferencji Stron;
2)     zasady udzielania i realizacji
zamówień związanych z organizacją Konferencji COP24 oraz pełnieniem przez
Rzeczpospolitą Polską funkcji Prezydencji Konferencji Stron;
3)     zadania Zespołu do spraw
organizacji Konferencji COP24;
4)     zasady finansowania
organizacji Konferencji COP24 oraz wykonywania zadań związanych z pełnieniem
przez Rzeczpospolitą Polską funkcji Prezydencji Konferencji Stron;
5)     sposób finansowania wsparcia
udzielanego państwom rozwijającym się w zakresie łagodzenia zmian klimatu i
adaptacji do skutków tych zmian wykonywanego w ramach realizacji celów
Konwencji klimatycznej.
Art. 2.
Ilekroć w ustawie jest mowa o:
1)     Konferencji COP24 – rozumie
się przez to dwudziestą czwartą sesję Konferencji Stron Konwencji klimatycznej
(UNFCCC COP24), czternastą sesję Konferencji Stron służącą jako spotkanie Stron
Protokołu z Kioto (CMP14) oraz wznowioną pierwszą sesję Konferencji Stron
służącą jako spotkanie Stron Porozumienia paryskiego (CMA1.3);
2)     Konwencji klimatycznej –
rozumie się przez to Ramową konwencję Narodów Zjednoczonych w sprawie zmian
klimatu, sporządzoną w Nowym Jorku dnia 9 maja 1992 r. (Dz. U. z 1996 r. poz.
238);
3)     Porozumieniu paryskim –
rozumie się przez to Porozumienie paryskie do Ramowej konwencji Narodów
Zjednoczonych w sprawie zmian klimatu, sporządzonej w Nowym Jorku dnia 9 maja
1992 r., przyjęte w Paryżu dnia 12 grudnia 2015 r. (Dz. U. z 2017 r. poz. 36);
4)     Prezydencji Konferencji Stron
– rozumie się przez to Prezydencję Konferencji Stron Konwencji klimatycznej,
Prezydencję Konferencji Stron służącej jako spotkanie Stron Protokołu z Kioto
oraz Prezydencję Konferencji Stron służącej jako spotkanie Stron Porozumienia
paryskiego;
5)     Protokole z Kioto – rozumie
się przez to Protokół z Kioto do Ramowej konwencji Narodów Zjednoczonych w
sprawie zmian klimatu, sporządzony w Kioto dnia 11 grudnia 1997 r. (Dz. U.
z 2005 r. poz. 1684);
6)     Sekretariacie – rozumie się
przez to Sekretariat Konwencji klimatycznej, Protokołu z Kioto i
Porozumienia paryskiego;
7)     związku metropolitalnym –
rozumie się przez to związek metropolitalny w województwie śląskim, o
którym mowa w ustawie z dnia 9 marca 2017 r. o związku metropolitalnym w
województwie śląskim (Dz. U. poz. 730).
Rozdział
2 
Zadania
Zespołu do spraw organizacji Konferencji COP24
Art. 3.
Zespół do spraw organizacji Konferencji COP24, zwany dalej „Zespołem”, wykonuje
następujące zadania związane z organizacją Konferencji COP24:
1)     koordynuje działania organów
administracji publicznej związane z organizacją Konferencji COP24;
2)     monitoruje postęp przygotowań
organizacji Konferencji COP24 oraz dokonuje okresowej oceny stanu tych
przygotowań;
3)     nadzoruje realizację zadań
związanych z organizacją Konferencji COP24.
Art. 4. 1. W
skład Zespołu wchodzą:
1)     Przewodniczący Zespołu –
minister właściwy do spraw środowiska albo wyznaczony przez niego
przedstawiciel w randze sekretarza stanu albo podsekretarza stanu;
2)     pozostali członkowie Zespołu:
a)     minister właściwy do spraw
wewnętrznych albo wyznaczony przez niego przedstawiciel w randze sekretarza stanu
albo podsekretarza stanu,
b)     minister właściwy do spraw
zagranicznych albo wyznaczony przez niego przedstawiciel w randze sekretarza
stanu albo podsekretarza stanu,
c)     Komendant Główny Policji albo
wyznaczony przez niego Zastępca Komendanta Głównego Policji,
d)     Komendant Główny Państwowej
Straży Pożarnej albo wyznaczony przez niego Zastępca Komendanta Głównego
Państwowej Straży Pożarnej,
e)     Komendant Główny Straży
Granicznej albo wyznaczony przez niego Zastępca Komendanta Głównego Straży Granicznej,
f)     Szef Agencji Bezpieczeństwa
Wewnętrznego albo wyznaczony przez niego Zastępca Szefa Agencji Bezpieczeństwa
Wewnętrznego,
g)     Wojewoda Śląski albo
wyznaczony przez niego Wicewojewoda Śląski,
h)     Prezydent Miasta Katowice albo
wyznaczony przez niego Wiceprezydent Miasta Katowice,
i)      członek zarządu związku
metropolitalnego.
2. Przewodniczący Zespołu może zapraszać do
udziału w pracach Zespołu, na prawach członka, przedstawicieli innych organów
administracji publicznej lub służb zaangażowanych w organizację Konferencji
COP24.
Art. 5.
Obsługę techniczno-organizacyjną oraz biurową Zespołu zapewnia urząd
obsługujący ministra właściwego do spraw środowiska.
Art. 6. Tryb
pracy Zespołu określa regulamin uchwalony przez Zespół.
Art. 7. Przewodniczący
Zespołu przedstawia Radzie Ministrów informację dotyczącą realizacji zadań
określonych w art. 3 w terminie do dnia 30 marca 2019 r.
Rozdział
3
Zadania
w zakresie organizacji Konferencji COP24 oraz pełnienia przez Rzeczpospolitą
Polską funkcji Prezydencji Konferencji Stron
Art. 8. 1.
Minister właściwy do spraw środowiska wykonuje zadania wynikające
z organizacji Konferencji COP24 oraz pełnienia przez Rzeczpospolitą Polską
funkcji Prezydencji Konferencji Stron, w tym:
1)     przewodniczy negocjacjom w
zakresie spraw objętych Konwencją klimatyczną, Protokołem z Kioto lub
Porozumieniem paryskim oraz zleca analizy i oceny na potrzeby przewodniczenia
tym negocjacjom;
2)     zapewnia udział ekspertów na
potrzeby merytorycznego przygotowania Konferencji COP24 oraz współpracuje z
Sekretariatem w zakresie merytorycznego przygotowania Konferencji COP24;
3)     nawiązuje i utrzymuje kontakty
oraz wymienia informacje z organami i instytucjami państw, które gościły lub
będą gościły Konferencję Stron Konwencji klimatycznej;
4)     organizuje spotkania krajowe i
zagraniczne związanie z Konferencją COP24 lub pełnieniem przez Rzeczpospolitą
Polską funkcji Prezydencji Konferencji Stron, w tym konsultacje ministerialne,
konsultacje nieformalne oraz inne nieformalne spotkania negocjatorów lub
ekspertów, odbywające się przed Konferencją COP24 lub w czasie pełnienia przez
Rzeczpospolitą Polską funkcji Prezydencji Konferencji Stron, oraz bierze udział
w tych spotkaniach;
5)     przygotowuje wydarzenia
związane z Konferencją COP24;
6)     zapewnia wsparcie
organizacyjne oraz finansowe dla działalności Championa do spraw Działań
Klimatycznych, o którym mowa w przepisach wydanych przez Konferencję Stron
Konwencji klimatycznej, nie dłużej jednak niż do dnia 31 grudnia 2019 r.;
7)     inicjuje, nadzoruje i
organizuje działania informacyjne i promocyjne wraz z zapewnieniem obsługi
medialnej w zakresie pełnienia przez Rzeczpospolitą Polską funkcji Prezydencji
Konferencji Stron;
8)     dokonuje w imieniu
Rzeczypospolitej Polskiej wpłat na rzecz:
a)     organizacji międzynarodowych,
instytucji, programów i funduszy wspierających realizację celów Prezydencji
Konferencji Stron,
b)     Sekretariatu z tytułu
organizacji Konferencji COP24 w Rzeczypospolitej Polskiej;
9)     udziela wsparcia finansowego
państwom niewymienionym w załączniku I do Konwencji klimatycznej w ramach
współpracy międzynarodowej w zakresie spraw objętych tą konwencją.
2. Minister właściwy do spraw zagranicznych,
w zakresie swojej właściwości, udziela, na wniosek ministra właściwego do spraw
środowiska, wsparcia merytorycznego oraz organizacyjnego przy wykonywaniu
zadań, o których mowa w ust. 1 pkt 1–7.
3. Wsparcie, o którym mowa w ust. 2, może być
udzielane przy wykorzystaniu placówek zagranicznych Rzeczypospolitej Polskiej.
4. Instytut Ochrony Środowiska – Państwowy
Instytut Badawczy, zwany dalej „Instytutem Ochrony Środowiska”, na wniosek
ministra właściwego do spraw środowiska, sporządza na potrzeby wykonania
zadania, o którym mowa w ust. 1 pkt 1, analizy, oceny i opinie dotyczące
propozycji przedstawionych w ramach negocjacji w zakresie określonym w tym
przepisie oraz bierze udział w spotkaniach, o których mowa w ust. 1 pkt 4.
5. Wykonanie zadań, o których mowa w ust. 1,
może być wspierane przez:
1)     organy i jednostki
organizacyjne:
a)     podległe ministrowi właściwemu
do spraw środowiska lub przez niego nadzorowane, a także utworzone przez
jednostki nadzorowane osoby prawne, nad którymi sprawują one kontrolę w
rozumieniu art. 67 ust. 1 pkt 12 ustawy z dnia 29 stycznia 2004 r. – Prawo
zamówień publicznych (Dz. U. z 2017 r. poz. 1579 i 2018),
b)     nadzorowane przez ministra
właściwego do spraw gospodarki wodnej;
2)     uczelnie w rozumieniu ustawy z
dnia 27 lipca 2005 r. – Prawo o szkolnictwie wyższym (Dz. U. z 2017 r. poz.
2183 i 2201).
Art. 9. 1.
Minister właściwy do spraw środowiska oraz Prezydent Miasta Katowice:
1)     zapewniają miejsca, w tym
pomieszczenia, do odbycia Konferencji COP24 wraz z odpowiednim
wyposażeniem i infrastrukturą;
2)     zapewniają przygotowanie
logistyczno-techniczne Konferencji COP24 wraz z kreacją i wizualizacją
przestrzeni konferencyjnej;
3)     zapewniają usługi związane z
organizacją Konferencji COP24, w tym usługi cateringowe i gastronomiczne oraz
związane z tłumaczeniami i noclegami;
4)     zapewniają ekspertów i
logistyków niezbędnych do organizacji Konferencji COP24;
5)     zapewniają infrastrukturę
informatyczną i łącza internetowe w miejscu odbywania się Konferencji COP24;
6)     podejmują działania informacyjne
oraz promocyjne dotyczące Konferencji COP24, w tym organizują punkty
zapewniające informacje dotyczące miejsca odbywania się Konferencji COP24,
dojazdu z i do tego miejsca oraz informacje turystyczne.
2. Minister właściwy do spraw środowiska oraz
Prezydent Miasta Katowice określą, w drodze porozumienia, szczegółowy
podział zadań, o których mowa w ust. 1 oraz w art. 23.
3. Minister właściwy do spraw środowiska może
powierzyć wykonywanie zadań, o których mowa w ust. 1, w części w jakiej je
wykonuje na podstawie porozumienia, o którym mowa w ust. 2, innym jednostkom
samorządu terytorialnego i ich związkom na podstawie porozumienia.
4. Prezydent Miasta Katowice może powierzyć
wykonywanie zadań, o których mowa w ust. 1, w części w jakiej je wykonuje na podstawie
porozumienia, o którym mowa w ust. 2, innym jednostkom samorządu terytorialnego
i ich związkom na podstawie porozumienia.
Art. 10.
Narodowy Fundusz Ochrony Środowiska i Gospodarki Wodnej, zwany dalej „NFOŚiGW”,
udziela wsparcia ministrowi właściwemu do spraw środowiska przy wykonywaniu
zadań, o których mowa w art. 8 ust. 1 i art. 9 ust. 1.
Art. 11. 1.
Minister właściwy do spraw zagranicznych udziela wsparcia ministrowi właściwemu
do spraw środowiska przy wykonywaniu zadań w zakresie obsługi protokolarnej
gości Rządu Rzeczypospolitej Polskiej przybywających na Konferencję COP24.
2. Wsparcie, o którym mowa w ust. 1, polega w
szczególności na podjęciu gości Rządu Rzeczypospolitej Polskiej nieobjętych
obsługą protokolarną ministra właściwego do spraw zagranicznych.
3. Minister właściwy do spraw środowiska i
minister właściwy do spraw zagranicznych określą, w drodze porozumienia,
szczegółowy zakres wsparcia oraz listę gości Rządu Rzeczypospolitej Polskiej, o
których mowa w ust. 1.
Art. 12. 1.
Wojewoda Śląski wykonuje zadania w zakresie zabezpieczenia medycznego
Konferencji COP24.
2. Zabezpieczenie medyczne Konferencji COP24
obejmuje:
1)     zabezpieczenie świadczeń
opieki zdrowotnej na rzecz uczestników Konferencji COP24 oraz towarzyszących
jej wydarzeń przez wskazanie podmiotów wykonujących działalność leczniczą
gotowych do udzielania zwiększonej liczby świadczeń opieki zdrowotnej, w tym
świadczeń wykonywanych odpłatnie;
2)     organizację w miejscu
odbywania się Konferencji COP24 punktów pomocy medycznej oraz wykwalifikowanego
personelu medycznego do udzielania pierwszej pomocy osobom znajdującym się w
stanie nagłego zagrożenia zdrowotnego oraz transportu do szpitala;
3)     powołanie koordynatora
zabezpieczenia medycznego oraz określenie jego obowiązków w celu zapewnienia
możliwie najbardziej sprawnego udzielania pomocy medycznej.
3. Realizacja zabezpieczenia medycznego
Konferencji COP24 odbywa się na podstawie umowy zawartej przez Wojewodę
Śląskiego z podmiotami wykonującymi działalność leczniczą.
4. Umowa, o której mowa w ust. 3, zawiera co
najmniej:
1)     minimalne wymagania dotyczące
osób wykonujących zabezpieczenie medyczne Konferencji COP24;
2)     określenie minimalnego
wyposażenia koniecznego do wykonania zabezpieczenia medycznego Konferencji
COP24;
3)     określenie maksymalnej kwoty
wydatków na wykonywanie zabezpieczenia medycznego Konferencji COP24;
4)     zobowiązanie podmiotu
realizującego zabezpieczenie medyczne Konferencji COP24 do zawarcia umowy
ubezpieczenia odpowiedzialności cywilnej za szkody będące następstwem
udzielania pomocy medycznej lub zaniechania jej udzielenia albo oświadczenie o
posiadaniu takiego ubezpieczenia;
5)     zakres i warunki
odpowiedzialności z tytułu niewykonania lub nienależytego wykonania tej umowy.
5. Przez gotowość do udzielania zwiększonej
liczby świadczeń opieki zdrowotnej, o której mowa w ust. 2 pkt 1, rozumie
się zapewnienie przez podmiot wykonujący działalność leczniczą zwiększonej
liczby osób wykonujących zawód medyczny, produktów leczniczych, wyrobów medycznych
oraz sprzętu i aparatury medycznej, niezbędnych do realizacji zadań
zabezpieczenia medycznego Konferencji COP24.
6. Zawarcie umowy, o której mowa w ust. 3,
nie stanowi i nie narusza w zakresie określonym w ust. 2 pkt 1 i 2 wykonywania
umowy o udzielanie świadczeń opieki zdrowotnej zawartej zgodnie z przepisami
ustawy z dnia 27 sierpnia 2004 r. o świadczeniach opieki zdrowotnej
finansowanych ze środków publicznych (Dz. U. z 2017 r. poz. 1938, 2110,
2217, 2361 i 2434) ani zasad finansowania świadczeń opieki zdrowotnej
określonych w tej ustawie albo w przepisach odrębnych.
Art. 13. 1.
Minister właściwy do spraw środowiska może zlecić wykonanie zadań,
o których mowa w art. 8 ust. 1 pkt 5 i 7 oraz art. 9 ust. 1 pkt 1, 2 i 6,
w części, w jakiej je wykonuje, organizacjom pozarządowym oraz podmiotom
wymienionym w art. 3 ust. 3 ustawy z dnia 24 kwietnia 2003 r. o działalności
pożytku publicznego i o wolontariacie (Dz. U. z 2016 r. poz. 1817 i 1948
oraz z 2017 r. poz. 60, 573 i 1909), zwanym dalej „organizacjami
pozarządowymi”, z pominięciem otwartego konkursu ofert, o którym mowa w art. 11
ust. 2 tej ustawy. Przepisy art. 43, art. 47 oraz art. 151 ustawy z dnia 27
sierpnia 2009 r. o finansach publicznych (Dz. U. z 2017 r. poz. 2077) stosuje
się odpowiednio.
2. Prezydent Miasta Katowice może zlecić
wykonanie zadań, o których mowa w art. 9 ust. 1 pkt 1, 2 i 6, w części, w
jakiej je wykonuje, organizacjom pozarządowym, z pominięciem otwartego
konkursu ofert, o którym mowa w art. 11 ust. 2 ustawy z dnia 24 kwietnia
2003 r. o działalności pożytku publicznego i o wolontariacie.
3. Do zlecania wykonania zadań, o którym mowa
w ust. 1 i 2, stosuje się odpowiednio przepisy art. 15 ust. 1 i art. 16–18
ustawy z dnia 24 kwietnia 2003 r. o działalności pożytku publicznego i o
wolontariacie oraz przepisy wydane na podstawie art. 19 tej ustawy.
4. Minister właściwy do spraw środowiska oraz
Prezydent Miasta Katowice:
1)     dokonują wyboru podmiotu
wykonującego zadanie zlecone odpowiednio na podstawie ust. 1 albo 2;
2)     sprawują nadzór merytoryczny
nad wykonaniem zadania zleconego odpowiednio na podstawie ust. 1 albo 2.
Art. 14. Nie
pobiera się opłaty konsularnej od przyjęcia i rozpatrzenia wniosku
o wydanie wizy krajowej oraz wizy Schengen, składanego w związku z
udziałem w Konferencji COP24, gdy zainteresowana osoba przedłoży wraz z
tym wnioskiem potwierdzenie rejestracji jej udziału w Konferencji COP24 albo
inny dokument potwierdzający udział w Konferencji COP24.
Art. 15.
Minister właściwy do spraw wewnętrznych:
1)     koordynuje działania służb
zaangażowanych w organizację Konferencji COP24 w zakresie zapewnienia
bezpieczeństwa i porządku publicznego, w szczególności w zakresie
realizacji planu, o którym mowa w art. 16 ust. 1;
2)     kieruje, w uzasadnionych
przypadkach, do wsparcia Departamentu Bezpieczeństwa Narodów Zjednoczonych siły
i środki będące w jego dyspozycji w celu zapewnienia bezpieczeństwa;
3)     współpracuje z Departamentem
Bezpieczeństwa Narodów Zjednoczonych i Sekretariatem w sprawach
dotyczących bezpieczeństwa podczas Konferencji COP24 oraz wydarzeń
poprzedzających Konferencję COP24;
4)     współpracuje z Prezydentem
Miasta Katowice w sprawach zapewnienia bezpieczeństwa i porządku publicznego
podczas Konferencji COP24.
Art. 16. 1.
Wojewoda Śląski, po konsultacji ze służbami i instytucjami zaangażowanymi w
zapewnienie bezpieczeństwa podczas Konferencji COP24 oraz w porozumieniu ze
służbami Departamentu Bezpieczeństwa Narodów Zjednoczonych, opracowuje plan
zapewnienia bezpieczeństwa i porządku publicznego podczas Konferencji COP24
i przedkłada go ministrowi właściwemu do spraw wewnętrznych oraz do
wiadomości ministrowi właściwemu do spraw środowiska, Komendantowi Głównemu
Policji, Komendantowi Głównemu Państwowej Straży Pożarnej, Komendantowi
Głównemu Straży Granicznej, Szefowi Agencji Bezpieczeństwa Wewnętrznego oraz
Szefowi Biura Ochrony Rządu, a także, w zakresie objętym właściwością, zarządcy
dróg znajdujących się na obszarze objętym tym planem, nie później niż do dnia 1
września 2018 r., z zachowaniem przepisów dotyczących ochrony informacji
niejawnych.
2. Plan, o którym mowa w ust. 1, obejmuje co
najmniej:
1)     graficzny plan obiektu lub
terenu, sporządzony odrębnie dla każdego obiektu lub terenu, w którym lub na
którym mają się odbyć poszczególne wydarzenia w ramach Konferencji COP24, wraz
z ich opisem, zawierający:
a)     dokładne oznaczenie strefy,
która będzie pod bezpośrednim nadzorem lub kontrolą Departamentu Bezpieczeństwa
Narodów Zjednoczonych,
b)     oznaczenie dróg dojazdu i dróg
dojścia osób uczestniczących w tych wydarzeniach, dróg ewakuacyjnych oraz dróg
dojazdowych dla pojazdów służb ratowniczych, Policji i innych służb
odpowiedzialnych za zapewnienie bezpieczeństwa podczas Konferencji COP24;
2)     instrukcję postępowania w
przypadku pożaru lub innego miejscowego zagrożenia w miejscu i w czasie
poszczególnych wydarzeń w ramach Konferencji COP24, spełniającą wymagania
określone w przepisach wydanych na podstawie art. 6 ust. 5 ustawy z dnia 20
marca 2009 r. o bezpieczeństwie imprez masowych (Dz. U. z 2017 r. poz. 1160);
3)     instrukcję postępowania w
sytuacjach kryzysowych innych niż wymienione w pkt 2;
4)     szczegółowy podział zadań
służb i innych podmiotów zaangażowanych w zapewnienie bezpieczeństwa i porządku
publicznego;
5)     sposoby monitorowania zagrożeń
oraz ostrzegania i alarmowania o zagrożeniach;
6)     sposób zapewnienia
zabezpieczenia medycznego i socjalnego.
3. Wojewoda Śląski
może, w drodze aktu prawa miejscowego, wprowadzić w czasie trwania Konferencji
COP24 zakaz przewozu towarów niebezpiecznych oraz ruchu pojazdów o
dopuszczalnej masie całkowitej przekraczającej 12 ton na drogach na obszarze
województwa śląskiego, określając drogi, które obejmuje zakaz, oraz okres
obowiązywania zakazu.
4. Wydając akt prawa miejscowego, o którym
mowa w ust. 3, Wojewoda Śląski bierze pod uwagę potrzebę zapewnienia
bezpieczeństwa oraz płynności ruchu drogowego.
Art. 17. 1. W
celu zapewnienia bezpieczeństwa i porządku publicznego podczas Konferencji
COP24, a także w celu zapobieżenia popełnianiu przestępstw i wykroczeń oraz
wykrywania i ścigania ich sprawców, Policja może pobierać, uzyskiwać,
gromadzić, sprawdzać, przetwarzać i wykorzystywać informacje, w tym dane
osobowe:
1)     o osobach stwarzających
zagrożenie dla bezpieczeństwa i porządku publicznego, w tym również poza
granicami Rzeczypospolitej Polskiej, jeżeli istnieje uzasadnione
przypuszczenie, że osoby te będą przebywać na terytorium Rzeczypospolitej
Polskiej,
2)     uzyskane lub przetwarzane
przez inne organy, służby i instytucje państwowe, w tym również w wyniku
wykonywania czynności operacyjno-rozpoznawczych,
3)     uzyskane lub przetwarzane
przez organy ścigania innych państw,
4)     o osobach zarejestrowanych
jako uczestnicy Konferencji COP24 lub współpracujących przy jej organizacji
– także bez wiedzy i zgody osób, których
dotyczą te dane, w terminie do dnia 31 stycznia 2019 r.
2. Do zakresu informacji, o których mowa w
ust. 1, stosuje się odpowiednio przepisy art. 20 ust. 2b ustawy z dnia 6
kwietnia 1990 r. o Policji (Dz. U. z 2017 r. poz. 2067 i 2405).
Art. 18. 1.
Udostępnienie przez Policję informacji, o których mowa w art. 17 ust. 1,
w celu zapewnienia bezpieczeństwa i porządku publicznego podczas
Konferencji COP24, a także w celu zapobieżenia popełnianiu przestępstw i
wykroczeń oraz wykrywania i ścigania ich sprawców, organom, służbom i
instytucjom państwowym, w tym również odpowiednio zagranicznym i
międzynarodowym, odbywa się na zasadach określonych w przepisach ustawy z dnia
6 kwietnia 1990 r. o Policji, ustawy z dnia 29 sierpnia 1997 r. o ochronie
danych osobowych (Dz. U. z 2016 r. poz. 922), ustawy z dnia 5 sierpnia 2010 r.
o ochronie informacji niejawnych (Dz. U. z 2016 r. poz. 1167 i 1948 oraz z 2017
r. poz. 935), a także w umowach międzynarodowych, których Rzeczpospolita
Polska jest stroną.
2. Policja udostępnia informacje, o których
mowa w art. 17 ust. 1 pkt 2, po uzyskaniu zgody organu, służby lub instytucji,
które te informacje uzyskały lub przetwarzały. Zgody udziela się, gdy
udostępnienie tych informacji nie utrudni lub nie uniemożliwi realizacji zadań
tego organu, służby lub instytucji.
3. Odmawia się udostępnienia informacji, o
których mowa w art. 17 ust. 1, gdy:
1)     udostępnienie tych informacji
mogłoby utrudnić lub uniemożliwić realizację zadań Policji lub
2)     Policja nie uzyskała zgody, o
której mowa w ust. 2.
Art. 19. 1.
Informacje, o których mowa w art. 17 ust. 1, przetwarza się przez okres
niezbędny do realizacji zadań Policji wynikających z niniejszej ustawy, nie
dłużej jednak niż do dnia 31 marca 2019 r.
2. Informacje, o których mowa w art. 17 ust.
1, usuwa się ze zbiorów danych osobowych, których administratorem jest
Komendant Główny Policji, z wyjątkiem informacji, o których mowa w art. 20 ust.
2a ustawy z dnia 6 kwietnia 1990 r. o Policji, przetwarzanych na potrzeby
toczących się postępowań, po upływie terminu, o którym mowa w art. 17 ust. 1.
Art. 20.
Działania Policji oraz Agencji Bezpieczeństwa Wewnętrznego dotyczące strefy, o
której mowa w art. 16 ust. 2 pkt 1 lit. a, lub osób oraz przedmiotów
znajdujących się w tej strefie są podejmowane w porozumieniu ze służbami
Departamentu Bezpieczeństwa Narodów Zjednoczonych.
Art. 21.
Policja, w celu realizacji zadań, o których mowa w art. 17 ust. 1, na wniosek
upoważnionego przedstawiciela Departamentu Bezpieczeństwa Narodów
Zjednoczonych, może dokonywać sprawdzenia osoby współpracującej przy
organizacji Konferencji COP24 w zakresie możliwości stwarzania przez tę
osobę zagrożenia dla bezpieczeństwa i porządku publicznego podczas Konferencji COP24,
z tym że sprawdzenia tej osoby w zakresie stwarzania przez nią zagrożenia o
charakterze terrorystycznym dokonuje, na żądanie Policji, Agencja
Bezpieczeństwa Wewnętrznego.
Art. 22.
Zabrania się od godz. 00.00 dnia 26 listopada 2018 r. do godz. 23.59 dnia 16 grudnia
2018 r. na terenie miasta Katowice uczestniczenia w zgromadzeniach
spontanicznych, o których mowa w art. 3 ust. 2 ustawy z dnia 24 lipca 2015 r. –
Prawo o zgromadzeniach (Dz. U. poz. 1485 oraz z 2017 r. poz. 579).
Art. 23. 1.
Minister właściwy do spraw środowiska oraz Prezydent Miasta Katowice wykonują
zadania w zakresie organizacji transportu w związku z organizacją Konferencji
COP24.
2. Zadania, o których mowa w ust. 1,
obejmują:
1)     określenie potrzeb
przewozowych uczestników Konferencji COP24;
2)     opracowanie planu działań
niezbędnych do zapewnienia uczestnikom Konferencji COP24 przewozu zgodnie z
potrzebami, o których mowa w pkt 1;
3)     zapewnienie pojazdów na
potrzeby, o których mowa w pkt 1.
3. Minister właściwy do spraw środowiska może
powierzyć wykonywanie zadań, o których mowa w ust. 1, w części w jakiej je
wykonuje na podstawie porozumienia, o którym mowa w art. 9 ust. 2, innym
jednostkom samorządu terytorialnego i ich związkom na podstawie porozumienia.
4. Prezydent Miasta Katowice może powierzyć
wykonywanie zadań, o których mowa w ust. 1, w części w jakiej je wykonuje na
podstawie porozumienia, o którym mowa w art. 9 ust. 2, innym jednostkom
samorządu terytorialnego i ich związkom na podstawie porozumienia.
Art. 24. 1.
Zarządca dróg, o którym mowa w art. 16 ust. 1, we współpracy ze związkiem
metropolitalnym:
1)     ustala wykaz dróg objętych
planem, o którym mowa w art. 16 ust. 1, oraz dróg rekomendowanych dla
uczestników Konferencji COP24, uwzględniając potrzeby przewozowe uczestników
Konferencji COP24, w tym na lotnisko i z lotniska oraz do i z miejsc
noclegu;
2)     zmienia, w uzasadnionych
przypadkach, organizację ruchu, z wyłączeniem możliwości wyznaczenia pasów dla
autobusów na autostradach.
2. Zarządca dróg, zmieniając organizację
ruchu, o której mowa w ust. 1 pkt 2, bierze pod uwagę prawdopodobieństwo
zwiększenia natężenia ruchu związanego z Konferencją COP24 oraz zapewnienie
bezpieczeństwa ruchu drogowego.
3. Zarządca dróg przekazuje projekt zmienionej
organizacji ruchu, o której mowa w ust. 1 pkt 2, Prezydentowi Miasta
Katowice oraz Zespołowi w terminie do dnia 1 listopada 2018 r.
Rozdział
4
Zasady
udzielania i realizacji zamówień związanych z organizacją Konferencji COP24 oraz pełnieniem przez Rzeczpospolitą
Polską funkcji Prezydencji Konferencji Stron
Art.
25. Do zamówień realizowanych w związku z organizacją
Konferencji COP24 oraz pełnieniem przez Rzeczpospolitą Polską funkcji
Prezydencji Konferencji Stron nie stosuje się przepisów ustawy z dnia 29
stycznia 2004 r. – Prawo zamówień publicznych dotyczących centralnego
zamawiającego, o którym mowa w art. 15a tej ustawy.
Art. 26. 1.
Do zamówień na dostawy, usługi lub roboty budowlane, realizowanych
w związku z organizacją Konferencji COP24 oraz pełnieniem przez
Rzeczpospolitą Polską funkcji Prezydencji Konferencji Stron, nie stosuje się
przepisów ustawy z dnia 29 stycznia 2004 r. – Prawo zamówień publicznych,
jeżeli:
1)     realizacja
zamówienia wymaga zapewnienia bezpieczeństwa uczestnikom Konferencji COP24 lub
bezpieczeństwa publicznego przez podmioty realizujące to zamówienie lub
2)     wartość zamówienia jest
mniejsza niż kwoty określone w przepisach wydanych na podstawie art. 11 ust. 8
ustawy z dnia 29 stycznia 2004 r. – Prawo zamówień publicznych.
2. Udzielając zamówień, o których mowa w ust.
1, zamawiający:
1)     zamieszcza ogłoszenie o
udzielanym zamówieniu na swojej stronie podmiotowej Biuletynu Informacji
Publicznej;
2)     zapewnia przejrzystość
postępowania i równe traktowanie podmiotów zainteresowanych realizacją
zamówienia oraz uwzględnia okoliczności mogące mieć wpływ na jego udzielenie;
3)     może kierować się, w
odniesieniu do zamawianych dostaw, usług i robót budowlanych, oprócz kryterium
ceny, również innymi kryteriami, w szczególności kryteriami odnoszącymi się do
aspektów środowiskowych lub społecznych;
4)     nie udostępnia informacji
związanych z zamówieniem stanowiących tajemnicę przedsiębiorstwa w rozumieniu
art. 11 ust. 4 ustawy z dnia 16 kwietnia 1993 r. o zwalczaniu nieuczciwej
konkurencji (Dz. U. z 2003 r. poz. 1503, z późn. zm.[1])), jeżeli podmiot zainteresowany realizacją
zamówienia, nie później niż w terminie składania ofert lub wniosków o
dopuszczenie do udziału w postępowaniu, zastrzegł, że nie mogą być one
udostępniane, oraz wykazał, że zastrzeżone informacje stanowią tajemnicę
przedsiębiorstwa, z wyjątkiem nazwy (firmy) oraz adresu podmiotu
zainteresowanego realizacją zamówienia, a także informacji dotyczących ceny,
terminu realizacji zamówienia, okresu gwarancji i warunków płatności zawartych
w ofercie, które nie mogą zostać zastrzeżone;
5)     niezwłocznie zamieszcza na
swojej stronie podmiotowej Biuletynu Informacji Publicznej informację o
udzieleniu zamówienia, podając nazwę (firmę) albo imię i nazwisko
podmiotu, z którym zawarł umowę o realizację zamówienia, albo informację o
nieudzieleniu zamówienia.
3. Osoby wykonujące czynności w postępowaniu
o udzielenie zamówienia, o którym mowa w ust. 1, podlegają wyłączeniu, jeżeli:
1)     ubiegają się o udzielenie tego
zamówienia;
2)     pozostają w związku
małżeńskim, w stosunku pokrewieństwa lub powinowactwa w linii prostej,
pokrewieństwa lub powinowactwa w linii bocznej do drugiego stopnia lub są
związane z tytułu przysposobienia, opieki lub kurateli z wykonawcą, jego
zastępcą prawnym lub członkami organów zarządzających, lub organów nadzorczych
wykonawców ubiegających się o udzielenie zamówienia;
3)     przed upływem 3 lat od dnia
wszczęcia postępowania o udzielenie zamówienia pozostawały w stosunku pracy lub
zlecenia z wykonawcą lub były członkami organów zarządzających lub organów
nadzorczych wykonawców ubiegających się o udzielenie zamówienia;
4)     pozostają z wykonawcą w takim
stosunku prawnym lub faktycznym, że może to budzić uzasadnione wątpliwości co
do bezstronności tych osób;
5)     zostały prawomocnie skazane za
przestępstwo popełnione w związku z postępowaniem o udzielenie zamówienia
publicznego, przestępstwo przekupstwa, przestępstwo przeciwko obrotowi
gospodarczemu lub inne przestępstwo popełnione w celu osiągnięcia korzyści
majątkowych.
4. Osoby wykonujące czynności w postępowaniu
o udzielenie zamówienia, o którym mowa w ust. 1, składają zamawiającemu, pod
rygorem odpowiedzialności karnej za złożenie fałszywego oświadczenia, w formie
pisemnej oświadczenie o braku lub istnieniu okoliczności, o których mowa w ust.
3. Składający oświadczenie jest obowiązany do zawarcia w nim klauzuli o
następującej treści: „Jestem świadomy odpowiedzialności karnej za złożenie
fałszywego oświadczenia.”. Klauzula ta zastępuje pouczenie o odpowiedzialności
karnej za złożenie fałszywego oświadczenia.
5. Zamawiający może ograniczyć dostęp do
informacji związanych z postępowaniem o udzielenie zamówienia, o którym
mowa w ust. 1, jeżeli jest to uzasadnione względami bezpieczeństwa.
Art. 27. 1.
Zamawiający może unieważnić postępowanie o udzielenie zamówienia
w zakresie zamówień na dostawy, usługi lub roboty budowlane realizowane w
związku z organizacją Konferencji COP24 oraz pełnieniem przez
Rzeczpospolitą Polską funkcji Prezydencji Konferencji Stron, do udzielenia
którego mają zastosowanie przepisy ustawy z dnia 29 stycznia 2004 r. –
Prawo zamówień publicznych, również w przypadku, gdy przebieg tego postępowania
wskazuje, że niemożliwe będzie wykonanie zamówienia w określonym terminie,
a możliwość unieważnienia postępowania na tej podstawie została przewidziana w
treści ogłoszenia lub specyfikacji istotnych warunków zamówienia.
2. Jeżeli zamawiający dopuścił możliwość
składania ofert częściowych, do unieważnienia w części postępowania o
udzielenie zamówienia przepis ust. 1 stosuje się odpowiednio.
Art. 28. 1. Centralne Biuro
Antykorupcyjne sprawuje kontrolę zamówień związanych z organizacją
Konferencji COP24.
2. Zamawiający niezwłocznie przekazuje
Szefowi Centralnego Biura Antykorupcyjnego informację o:
1)     wszczynanych postępowaniach o
udzielenie zamówienia;
2)     udzielonych zamówieniach.
3. Zakres informacji, o których mowa w ust.
2, obejmuje w szczególności przedmiot postępowania, termin składania ofert i
kryteria ich oceny, zestawienie podmiotów ubiegających się o udzielenie
zamówienia, planowany termin udzielenia zamówienia i zawarcia umowy,
szacowaną wartość zamówienia oraz dane osobowe osób wykonujących po stronie
zamawiającego czynności w postępowaniu o udzielenie zamówienia.
4. Dane osobowe, o których mowa w ust. 3,
obejmują:
1)     imię (imiona) i nazwisko;
2)     numer PESEL, jeżeli został
nadany;
3)     stanowisko służbowe.
5. Szef Centralnego Biura Antykorupcyjnego
niezwłocznie informuje zamawiającego o zagrożeniach dla prawidłowego
przebiegu postępowania o udzielenie zamówienia lub prawidłowej jego realizacji,
a zamawiający podejmuje działania zmierzające do zabezpieczenia interesu
ekonomicznego państwa i niezwłocznie informuje Szefa Centralnego Biura
Antykorupcyjnego o podjętych działaniach zaradczych.
Rozdział
5
Zasady
finansowania organizacji Konferencji COP24 oraz innych działań związanych
z realizacją celów Konwencji klimatycznej
Art. 29. 1.
Na dofinansowanie organizacji Konferencji COP24 oraz wykonywania zadań
związanych z pełnieniem przez Rzeczpospolitą Polską funkcji Prezydencji
Konferencji Stron NFOŚiGW przeznacza środki w łącznej wysokości do 128 599 409
zł, z czego:
1)     do 126 351 490 zł – w 2018 r.;
2)     do 2 247 919 zł – w 2019 r.
2. Ze środków, o których mowa w ust. 1,
finansuje się wykonywanie zadań wymienionych w art. 8 ust. 1, art. 9 ust. 1 w
części wykonywanej przez ministra właściwego do spraw środowiska, art. 12 ust.
1, art. 15 i art. 23, w tym:
1)     sporządzanie
analiz, ocen i opinii, o których mowa w art. 8 ust. 4, oraz udział Instytutu
Ochrony Środowiska w spotkaniach, o których mowa w art. 8 ust. 1 pkt 4;
2)     udzielanie wsparcia, o którym
mowa w art. 8 ust. 5;
3)     zlecanych organizacjom
pozarządowym na podstawie art. 13 ust. 1.
3. Zadania, o których mowa w ust. 2, mogą być
również dofinansowane ze środków innych niż wskazane w ust. 1, w tym:
1)     pozyskanych z dobrowolnych
wpłat, zapisów, darowizn i świadczeń rzeczowych;
2)     pochodzących z fundacji lub z przedsięwzięć
organizowanych na rzecz ochrony środowiska i gospodarki wodnej;
3)     pochodzących z budżetu Unii
Europejskiej oraz ze źródeł zagranicznych niepodlegających zwrotowi.
4. Przekazanie środków, o których mowa w ust.
1, odbywa się w formie dotacji, o której mowa w art. 411 ust. 1 pkt 2 ustawy z
dnia 27 kwietnia 2001 r. – Prawo ochrony środowiska (Dz. U. z 2017 r. poz. 519,
z późn. zm.[2])).
5. Środki, o których mowa w ust. 1, są
przekazywane na podstawie umowy zawartej przez NFOŚiGW z:
1)     ministrem właściwym do spraw
środowiska – na wykonanie zadań, o których mowa w art. 8 ust. 1, art. 9
ust. 1 w części wykonywanej przez ministra właściwego do spraw środowiska oraz
art. 23,
2)     Instytutem Ochrony Środowiska
– na sporządzanie analiz, ocen i opinii, o których mowa w art. 8 ust. 4, oraz
udział w spotkaniach, o których mowa w art. 8 ust. 1 pkt 4,
3)     organami, jednostkami i
uczelniami, o których mowa w art. 8 ust. 5 – na udzielanie wsparcia,
o którym mowa w tym przepisie,
4)     Wojewodą Śląskim – na
wykonywanie zadań, o których mowa w art. 12 ust. 1,
5)     ministrem właściwym do spraw
wewnętrznych – na wykonywanie zadań, o których mowa w art. 15,
6)     Prezydentem Miasta Katowice –
na wykonywanie zadań, o których mowa w art. 23,
7)     organizacjami pozarządowymi na
wykonywanie zadań, o których mowa w art. 8 ust. 1 pkt 5 i 7 oraz art. 9 ust. 1
pkt 1, 2 i 6, oraz z ministrem właściwym do spraw środowiska jako zlecającym
wykonanie tych zadań na podstawie art. 13 ust. 1
– na wyodrębniony rachunek bankowy, otwarty
dla wykonania i rozliczenia tych zadań albo ich części.
6. Środki, o których mowa w ust. 3, są
przekazywane na rachunek bankowy, o którym mowa w ust. 5.
7. Środki na rachunku bankowym, o którym mowa
w ust. 5, wraz z odsetkami są przeznaczane wyłącznie na wykonanie danego
zadania albo jego części.
8. Środki na rachunku
bankowym, o którym mowa w ust. 5, mogą być przeznaczane na wydatki majątkowe
oraz wydatki bieżące, w tym na wynagrodzenia bezosobowe wraz z pochodnymi
oraz na wynagrodzenia osobowe wraz z pochodnymi pracowników zaangażowanych w
wykonanie zadań, a także na pokrycie
kosztów obsługi tego rachunku.
9. Środki na rachunku
bankowym, o którym mowa w ust. 5, państwowych jednostek budżetowych oraz parków
narodowych nie mogą być przeznaczane na wynagrodzenia osobowe wraz z
pochodnymi.
10. Wojewódzki Fundusz Ochrony Środowiska i
Gospodarki Wodnej w Katowicach może przeznaczyć środki na dofinansowanie
wykonania zadań, o których mowa w art. 8 ust. 1, art. 9 ust. 1 i art. 23.
11. Środki, o których mowa w ust. 10, są
przekazywane na wyodrębniony rachunek bankowy, otwarty dla wykonania i
rozliczenia tych zadań albo ich części.
12. Przekazanie środków, o których mowa w
ust. 10, odbywa się w formie dotacji, o której mowa w art. 411 ust. 1 pkt 2
ustawy z dnia 27 kwietnia 2001 r. – Prawo ochrony środowiska.
Art. 30. Rada
Ministrów określi, w drodze rozporządzenia, podział środków, o których mowa w
art. 29 ust. 1, między podmioty wykonujące w całości lub w części zadania
określone w art. 29 ust. 2, kierując się potrzebą zapewnienia finansowania
wykonywanych zadań w sposób umożliwiający ich prawidłowe wykonanie oraz
racjonalnością wydatków.
Art. 31. 1. W
celu wykonania zadań, o których mowa w art. 8 ust. 1 oraz art. 9 ust. 1,
dyrektor generalny urzędu obsługującego ministra właściwego do spraw środowiska
może zawierać umowy świadczenia usług pracy tymczasowej w rozumieniu przepisów
ustawy z dnia 9 lipca 2003 r. o zatrudnianiu pracowników tymczasowych (Dz.
U. z 2016 r. poz. 360 oraz z 2017 r. poz. 658 i 962).
2. Środki na wynagrodzenia osób zatrudnianych
w urzędzie obsługującym ministra właściwego do spraw środowiska do wykonania
zadań, o których mowa w art. 8 ust. 1 oraz art. 9 ust. 1, są przekazywane
zgodnie z art. 410c ustawy z dnia 27 kwietnia 2001 r. – Prawo ochrony
środowiska.
Art. 32. 1. W
2018 r. NFOŚiGW przeznacza środki na udzielenie państwom rozwijającym się
wsparcia w zakresie łagodzenia zmian klimatu i adaptacji do skutków tych zmian
wykonywanego w ramach realizacji celów Konwencji klimatycznej, za pośrednictwem
Zielonego Funduszu Klimatycznego lub Funduszu Adaptacyjnego, lub w drodze
programów pomocy dwustronnej, w łącznej wysokości 30 000 000 zł.
2. NFOŚiGW przekazuje środki, o których mowa
w ust. 1, ministrowi właściwemu do spraw środowiska w formie dotacji, o której
mowa w art. 411 ust. 1 pkt 2 ustawy z dnia 27 kwietnia 2001 r. – Prawo
ochrony środowiska. 
3. Środki, o których mowa w ust. 1, są
przekazywane na wyodrębniony rachunek bankowy na podstawie umowy zawartej przez
NFOŚiGW z ministrem właściwym do spraw środowiska.
4. Środki na rachunku bankowym, o którym mowa
w ust. 3, wraz z odsetkami są przeznaczane wyłącznie na udzielenie wsparcia, o
którym mowa w ust. 1, a także na pokrycie kosztów obsługi tego rachunku.
Art. 33. 1.
Minister właściwy do spraw środowiska monitoruje wykorzystanie limitów wydatków
określonych w art. 29 ust. 1 oraz, w razie potrzeby, wdraża mechanizm
korygujący, o którym mowa w ust. 2.
2. W przypadku przekroczenia lub zagrożenia
przekroczenia przyjętego na dany rok maksymalnego limitu wydatków wprowadza się
mechanizm korygujący polegający na zmianie kosztów wykonania zadań.
Rozdział
6
Przepisy
dostosowujące, przejściowe i końcowe
Art. 34.
Tworzy się Zespół do spraw organizacji Konferencji COP24.
Art. 35.
Zespół, o którym mowa w art. 34, znosi się z dniem 31 marca 2019 r.
Art. 36. Do
postępowań o udzielenie zamówień realizowanych w związku z organizacją
Konferencji COP24 oraz pełnieniem przez Rzeczpospolitą Polską funkcji
Prezydencji Konferencji Stron, wszczętych a niezakończonych przed dniem wejścia
w życie niniejszej ustawy, stosuje się przepisy dotychczasowe.
Art. 37.
Ustawa obowiązuje do dnia 31 grudnia 2019 r.
Art. 38.
Ustawa wchodzi w życie po upływie 14 dni od dnia ogłoszenia.
 
 
                                                                                             
MARSZAŁEK SEJMU
 
 
 
                                                                                               
/ – / Marek Kuchciński
 







[1])   
Zmiany tekstu jednolitego wymienionej ustawy zostały ogłoszone w Dz. U. z 2004
r. poz. 959, 1693 i 1804, z 2005 r. poz. 68, z 2007 r. poz. 1206, z 2009 r.
poz. 1540 oraz z 2017 r. poz. 933 i 1132.


[2])   
Zmiany tekstu jednolitego wymienionej ustawy zostały ogłoszone w Dz. U. z 2017
r. poz. 785, 898, 1089, 1529, 1566, 1888, 1999, 2056, 2180 i 2290 oraz z 2018
r. poz. 9.
