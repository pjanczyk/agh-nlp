



Dz.U. z 2001 r. Nr 102, poz. 1118
                                                                                
                                                                                
                                                                                
                                     USTAWA
                           z dnia 23 sierpnia 2001 r.
                                        
        o zmianie ustawy o zasadach zbywania mieszkań będących własnością
   przedsiębiorstw państwowych, niektórych spółek handlowych z udziałem Skarbu
      Państwa, państwowych osób prawnych oraz niektórych mieszkań będących
                            własnością Skarbu Państwa
                                        
                                     Art. 1.
W ustawie z dnia 15 grudnia 2000 r. o zasadach zbywania mieszkań będących
własnością przedsiębiorstw państwowych, niektórych spółek handlowych z udziałem
Skarbu Państwa, państwowych osób prawnych oraz niektórych mieszkań będących
własnością Skarbu Państwa (Dz.U. z 2001 r. Nr 4, poz. 24) wprowadza się
następujące zmiany:
1) w art. 1 dodaje się ust. 2a w brzmieniu:
  "2a. Ustawa dotyczy także zbywców, o których mowa w art. 2 pkt 1, będących w
     likwidacji lub upadłości.";
2) w art. 2:
   a) w pkt 1:
     -  w lit. a) skreśla się wyrazy " z wyłączeniem przedsiębiorstwa
       państwowego Polskie Koleje Państwowe,",
     - w lit b) na końcu dodaje się wyrazy "z wyłączeniem Polskich Kolei
       Państwowych Spółki Akcyjnej,",
   b) dodaje się pkt 1a w brzmieniu:
     "1a) poprzedniku prawnym zbywcy - należy przez to rozumieć podmioty, o
       których mowa w art. 1 ust. 1:
         a) jeżeli budynki mieszkalne, które stanowiły ich własność zostały
           wniesione jako wkład niepieniężny do spółki handlowej albo
           wyposażono w nie przedsiębiorstwa państwowe lub inną państwową osobę
           prawną będącą zbywcą,
         b) które uczestniczyły na podstawie umowy w ponoszeniu kosztów budowy
           budynków mieszkalnych stanowiących własność zbywcy,",
   c) pkt 2 otrzymuje brzmienie:
     "2) osobie uprawnionej - należy przez to rozumieć:
         a) pracownika, byłego pracownika zbywcy albo jego poprzednika
           prawnego, który jest najemcą, zajmującym mieszkanie na podstawie
           umowy najmu zawartej na czas nieoznaczony lub administracyjnej
           decyzji o przydziale; za osobę uprawnioną uznaje się także
           pracownika zbywcy albo jego poprzednika prawnego, z którym przed
           dniem 12 listopada 1994 r. zawarto umowę najmu na czas oznaczony
           związaną ze stosunkiem pracy,
           b) stale zamieszkałych z pracownikiem lub byłym pracownikiem
             w chwili jego śmierci, małżonka, zstępnego, wstępnego, pełnoletnie
             rodzeństwo, osobę go przysposabiającą albo przez niego
             przysposobioną oraz osobę pozostającą we wspólnym gospodarstwie
             domowym,";
3) w art. 6:
   a) ust. 1 otrzymuje brzmienie:
       "1. Sprzedaży mieszkania dokonuje się po cenie ustalonej na zasadach
         określonych w ustawie o gospodarce nieruchomościami łącznie
         pomniejszonej o:
         1) 6% za każdy rok pracy u zbywcy lub jego poprzednika prawnego,
         2) 3% za każdy rok najmu tego mieszkania
           - przy czym łączna obniżka nie może przekraczać 95% ceny sprzedaży
           mieszkania.",
   b) ust. 3 otrzymuje brzmienie:
     "3. Na wniosek osoby, o której mowa w art. 2 pkt 2 lit. b), uwzględnia się
       zamiast zaliczonego jej okresu najmu, okres pracy lub najmu pracownika
       lub byłego pracownika u zbywcy lub u jego poprzednika prawnego, jeżeli
       jest korzystniejszy.",
   c) dodaje się ust. 4 w brzmieniu:
     "4. Jeśli osobą uprawnioną jest emeryt, rencista lub wdowa (wdowiec) po
       nim (po niej) cena nabycia mieszkania ustalana jest na 5% jego
       wartości.";
4) w art. 10 dodaje się ust. 3 w brzmieniu:
   "3. Przepisy ust. 1 i 2 mają zastosowanie także do Państwowego Gospodarstwa
     Leśnego Lasy Państwowe.".
                                        
                                     Art. 2.
Ustawa wchodzi w życie po upływie 14 dni od dnia ogłoszenia.
                                                                                
                                                                                
                                                                                
                                                                                
