



Dz.U. z 1998 r. Nr 156, poz. 1012
                                       
                                       
 
                                       
                                    USTAWA
                           z dnia 3 grudnia 1998 r.
                                       
       o zmianie ustawy o przekształceniu prawa użytkowania wieczystego
              przysługującego osobom fizycznym w prawo własności
                                       
                                    Art. 1.
W ustawie z dnia 4 września 1997 r. o przekształceniu prawa użytkowania
wieczystego przysługującego osobom fizycznym w prawo własności (Dz.U. Nr 123,
poz. 781 i z 1998 r. Nr 106, poz. 668) wprowadza się następujące zmiany:
1) w art. 1:
   a) ust. 2 otrzymuje brzmienie:
     "2. Przepisy ustawy stosuje się do osób fizycznych, które nabyły prawo
       użytkowania wieczystego przed dniem 31 października 1998 r., a także
       do osób fizycznych będących ich następcami prawnymi i złożą wniosek, o
       którym mowa w art. 2, do dnia 31 grudnia 2000 r.",
   b) dodaje się ust. 2a w brzmieniu:
      "2a. Przepis ust. 2 stosuje się również do osób fizycznych, z którymi
         została zawarta w formie aktu notarialnego umowa o ustanowieniu
         prawa użytkowania wieczystego przed dniem 31 października 1998 r.
         Wydanie decyzji, o której mowa w art. 2 ust. 2, następuje po
         dokonaniu wpisu prawa użytkowania wieczystego w księdze
         wieczystej.",
   c) dodaje się ust. 4 i 5 w brzmieniu:
     "4. Przepisy ustawy stosuje się odpowiednio do osób fizycznych, które
       nabyły gospodarstwo rolne na podstawie aktu nadania albo do ich
       następców, będących posiadaczami tych gospodarstw i złożą wniosek, o
       którym mowa w art. 2, do dnia 31 grudnia 2000 r.
      5. Przepisy ustawy stosuje się odpowiednio do osób fizycznych będących
       właścicielami lokali, którym przysługuje udział w prawie użytkowania
       wieczystego nieruchomości gruntowej jako w prawie związanym z
       własnością wyodrębnionego lokalu, jeżeli spełnione zostaną łącznie
       następujące warunki:
         1) wniosek, o którym mowa w art. 2, złożą wszyscy współużytkownicy
           wieczyści do dnia 31 grudnia 2000 r.; w razie braku zgody stosuje
           się odpowiednio art. 199 Kodeksu cywilnego,
         2) w wyniku przekształcenia prawa użytkowania wieczystego w prawo
           własności współużytkownicy wieczyści staną się wyłącznymi
           współwłaścicielami całej nieruchomości gruntowej.";
2) w art. 2:
   a) w ust. 1 w pkt 1 po wyrazie "starosty" dodaje się wyrazy "albo
     prezydenta miasta na prawach powiatu",
   b) w ust. 2 wyrazy "Decyzję o przekształceniu" zastępuje się wyrazami
     "Decyzję w sprawie przekształcenia";
3) w art. 4 kropkę na końcu zdania zastępuje się przecinkiem i dodaje się
  wyrazy "z zastrzeżeniem art. 6.";
4) w art. 5:
   a) dodaje się ust. 1a w brzmieniu:
      "1a. Do okresów, o których mowa w ust. 1, wlicza się okres korzystania z
         prawa użytkowania wieczystego przez wnioskodawcę oraz jego
         poprzedników prawnych.";
   b) w ust. 2 skreśla się wyraz "naliczonej",
   c) dodaje się ust. 2a w brzmieniu:
      "2a. W stosunku do osób, które nabyły prawo użytkowania wieczystego po
         dniu 31 grudnia 1997 r., wysokość raty rocznej, o której mowa w ust.
         1, równa jest wysokości opłaty rocznej z tytułu użytkowania
         wieczystego za 1998 r., waloryzowanej corocznie w oparciu o
         średnioroczny wskaźnik wzrostu cen towarów i usług konsumpcyjnych za
         rok poprzedni.",
   d) w ust. 3 wyrazy "wejścia w życie ustawy" zastępuje się wyrazami "wydania
     decyzji o przekształceniu prawa użytkowania wieczystego w prawo
     własności",
   e) w ust. 4 wyrazy "Wysokość raty rocznej, o której mowa  w ust. 1,"
     zastępuje się wyrazami "Wysokość pierwszej raty rocznej, o której mowa w
     ust. 1, oraz wysokość całej należności związanej z opłatą za
     przekształcenie prawa użytkowania wieczystego w prawo własności,",
   f) dodaje się ust. 4a w brzmieniu:
      "4a. Raty roczne opłaty wnoszone są w terminie do dnia 31 marca każdego
         roku, z wyjątkiem pierwszej raty opłaty, którą należy uiścić w
         terminie 14 dni od dnia, w którym decyzja, o której mowa w art. 2
         ust. 2, stała się ostateczna.",
   g) w ust. 5 skreśla się wyrazy " , naliczonej zgodnie z przepisem ust. 2";
5) dodaje się art. 5a w brzmieniu:
    "Art. 5a. Opłatę za przekształcenie prawa użytkowania wieczystego w prawo
           własności dla osób, które wniosły jednorazową opłatę za część
           użytkowania wieczystego, na podstawie odrębnych przepisów, ustala
           się w sposób następujący:
           1) część wniesionej przez tę osobę opłaty odpowiadającą nie
             wykorzystanemu okresowi użytkowania wieczystego przypadającemu po
             dniu 31 grudnia 1997 r. zalicza się na poczet opłaty za
             przekształcenie prawa użytkowania wieczystego w prawo własności
             przyjmując, iż każdy opłacony rok odpowiada racie opłaty rocznej,
           2) w przypadku wystąpienie niedopłaty ratę roczną opłaty ustala się
             w wysokości odpowiadającej opłacie rocznej z tytułu użytkowania
             wieczystego, na dzień wydania decyzji w sprawie przekształcenia
             prawa użytkowania wieczystego w prawo własności, ustalonej na
             podstawie przepisów ustawy z dnia 21 sierpnia 1997 r. o
             gospodarce nieruchomościami (Dz.U. Nr 115, poz. 741 i z 1998 r.
             Nr 106, poz. 668),
           3) w przypadku wystąpienia nadpłaty różnica nie podlega zwrotowi.";
6) w art. 6:
   a) w ust. 1:
     - w pkt 3 wyrazy "29 kwietnia 1985 r." zastępuje się wyrazami "1
       sierpnia 1985 r.",
     - w pkt 4 kropkę na końcu zdania zastępuje się przecinkiem,
     - dodaje się pkt 5 i 6 w brzmieniu:
        "5) którzy wnieśli jednorazową opłatę za cały okres użytkowania
         wieczystego,
         6) którzy wnieśli czynsz symboliczny lub opłatę symboliczną, o której
         mowa w art. 7 dekretu z dnia 26 października 1945 r. o własności i
         użytkowaniu gruntów na obszarze m.st. Warszawy (Dz.U. Nr 50, poz.
         279).",
   b) dodaje się ust. 1a w brzmieniu:
     "1a. Przekształcenie w prawo własności następuje nieodpłatnie również w
       wypadkach, o których mowa w art. 1 ust. 4.";
7) w art. 6a po wyrazie "starostę" dodaje się wyrazy "albo prezydenta miasta
  na prawach powiatu";
8) w art. 7:
   a) dotychczasową treść oznacza się jako ust. 1 i dodaje się zdanie drugie w
     brzmieniu:
      "Podstawą wpisu tej hipoteki jest ostateczna decyzja, o której mowa w
       art. 5 ust. 4.",
   b) dodaje się ust. 2 w brzmieniu:
     "2. W celu zabezpieczenia należności związanych z opłatami za
       przekształcenie poszczególnych udziałów w prawie wieczystego
       użytkowania we współwłasność Skarbowi Państwa albo gminie przysługują
       hipoteki przymusowe obciążające nieruchomości lokalowe tych osób, na
       rzecz których nastąpiło przekształcenie, o którym mowa w art. 1 ust.
       5.".
                                    Art. 2.
Do spraw wszczętych, lecz nie zakończonych decyzją ostateczną przed dniem
wejścia w życie niniejszej ustawy, stosuje się jej przepisy.
                                    Art. 3.
Minister Sprawiedliwości ogłosi w Dzienniku Ustaw Rzeczypospolitej Polskiej
jednolity tekst ustawy z dnia 4 września 1997 r. o przekształceniu prawa
użytkowania wieczystego przysługującego osobom fizycznym w prawo własności z
uwzględnieniem zmian wynikających z przepisów ogłoszonych przed dniem wydania
jednolitego tekstu.
                                    Art. 4.
Ustawa wchodzi w życie po upływie 14 dni od dnia ogłoszenia.
                                       
