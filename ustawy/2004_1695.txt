



Dz.U. z 2004 r. Nr 162, poz. 1695
                                        
                                        
                                        
                                        
                                   U S T A W A
                             z dnia 2 lipca 2004 r.
                                        
    o zmianie ustawy o obrocie z zagranicą towarami, technologiami i usługami
        o znaczeniu strategicznym dla bezpieczeństwa państwa, a także dla
       utrzymania międzynarodowego pokoju i bezpieczeństwa oraz o zmianie
                                niektórych ustaw
                                        
                                     Art. 1.
W ustawie z dnia 29 listopada 2000 r. o obrocie z zagranicą towarami,
technologiami i usługami o znaczeniu strategicznym dla bezpieczeństwa państwa, a
także dla utrzymania międzynarodowego pokoju i bezpieczeństwa oraz o zmianie
niektórych ustaw (Dz.U. Nr 119, poz. 1250, z 2001 r. Nr 154, poz. 1789 oraz z
2002 r. Nr 41, poz. 365, Nr 74, poz. 676 i Nr 89, poz. 804) wprowadza się
następujące zmiany:
1) tytuł ustawy otrzymuje brzmienie:
    "o obrocie z zagranicą towarami, technologiami i usługami o znaczeniu
     strategicznym dla bezpieczeństwa państwa, a także dla utrzymania
     międzynarodowego pokoju i bezpieczeństwa";
2) użyty w różnych przypadkach wyraz "przedsiębiorca" zastępuje się użytymi w
  odpowiednich przypadkach wyrazami "osoba fizyczna lub prawna";
3) użyte w różnych przypadkach wyrazy "polski obszar celny" zastępuje się
  użytymi w odpowiednich przypadkach wyrazami "terytorium Rzeczypospolitej
  Polskiej";
4) po art. 1 dodaje się art. 1a w brzmieniu:
       "Art.  1a. Ustawa służy wykonaniu postanowień zawartych w rozporządzeniu
              Rady (WE) nr 1334/2000 z dnia 22 czerwca 2000 r. ustanawiającym
              wspólnotowy system kontroli eksportu produktów i technologii
              podwójnego zastosowania (Dz.Urz. WE L 159 z 30.06.2000), ostatnio
              zmienionym rozporządzeniem Rady (WE) nr 149/2003 (Dz.Urz. UE L 30
              z 5.02.2003)[1].";
5) art. 2 otrzymuje brzmienie:
       "Art. 2. Obrót z zagranicą, o którym mowa w art. 3 pkt 8, jest
              zabroniony z mocy prawa, jeżeli nie zostały spełnione warunki i
              ograniczenia określone w rozporządzeniu nr 1334/2000, w
              niniejszej ustawie, przepisach innych ustaw oraz w umowach i
              innych zobowiązaniach międzynarodowych.";
6) w art. 3:
   a) pkt 1-3 otrzymują brzmienie:
     "1) towar podwójnego zastosowania – towary podwójnego zastosowania w
       rozumieniu art. 2 lit. a rozporządzenia nr 1334/2000,
     2) uzbrojenie – broń, amunicję, materiały wybuchowe, wyroby, ich części i
     technologie, określone w wykazie, o którym mowa w art. 6 ust. 5,
     3) towar o znaczeniu strategicznym dla bezpieczeństwa państwa, a także dla
       utrzymania międzynarodowego pokoju i bezpieczeństwa, zwany dalej
       "towarem o znaczeniu strategicznym" – towar podwójnego zastosowania oraz
       uzbrojenie,",
   b) uchyla się pkt 4,
   c) po pkt 4 dodaje się pkt 4a-4c w brzmieniu:
     "4a) Wspólnotowy Kodeks Celny - rozporządzenie Rady (EWG) nr 2913/92 z
       dnia 12 października 1992 r. ustanawiające Wspólnotowy Kodeks Celny
       (Dz.Urz. WE L 302 z 19.10.1992), ostatnio zmienione aktem dotyczącym
       warunków przystąpienia Republiki Czeskiej, Republiki Estońskiej,
       Republiki Cypryjskiej, Republiki Łotewskiej, Republiki Litewskiej,
       Republiki Węgierskiej, Republiki Malty, Rzeczypospolitej Polskiej,
       Republiki Słowenii i Republiki Słowackiej oraz dostosowań w traktatach
       stanowiących podstawę Unii Europejskiej (Dz.Urz. UE L 236 z 23.09.2003),
     4b) obszar celny Wspólnoty – obszar celny w rozumieniu art. 3
       Wspólnotowego Kodeksu Celnego,
     4c) kraj trzeci - państwo, którego terytorium znajduje się poza obszarem
       celnym Wspólnoty,",
   d) pkt 5 otrzymuje brzmienie:
     "5) eksport - eksport w rozumieniu art. 2 lit. b rozporządzenia  nr
       1334/2000,",
   e) po pkt 5 dodaje się pkt 5a i 5b w brzmieniu:
     "5a) usługa pośrednictwa – działania prowadzone przez osoby fizyczne lub
       prawne, polegające na:
        a) negocjowaniu, doradztwie handlowym oraz pomocy w zawieraniu umów
         oraz uczestnictwie w jakiejkolwiek formie w czynnościach związanych z
         eksportem, importem, tranzytem lub zawarciem umowy leasingu,
         darowizny, pożyczki, użyczenia oraz wniesieniem aportu do spółki,
         które mogą dotyczyć w szczególności transferu towarów o znaczeniu
         strategicznym z jednego państwa do innego państwa,
        b) zakupie, sprzedaży lub organizacji transferu towarów o znaczeniu
         strategicznym, a w szczególności spedycji, z jednego państwa do innego
         państwa,
     5b) pomoc techniczna – jakiekolwiek wsparcie techniczne, związane z
       naprawami, rozwojem, wytwarzaniem, testowaniem, utrzymaniem lub innymi
       usługami technicznymi dotyczącymi towarów o znaczeniu strategicznym,
       które może przyjąć formy udzielania instrukcji, szkolenia, przekazywania
       wiedzy roboczej lub usług konsultingowych,",
   f) pkt 6-8 otrzymują brzmienie:
     "6) import:
        a) wprowadzanie towarów o znaczeniu strategicznym na terytorium
         Rzeczypospolitej Polskiej,
        b) przekazywanie z kraju trzeciego na terytorium Rzeczypospolitej
         Polskiej za pomocą mediów elektronicznych, faksu lub telefonu
         oprogramowania oraz wszelkiego rodzaju informacji naukowych lub
         dokumentacji technicznych oraz dokumentacji dotyczącej technologii
         produkcji towarów wymienionych w pkt 1 i 2, pod warunkiem, że poprzez
         takie przekazanie osiągnie się rezultat porównywalny z takim, jaki
         można otrzymać, mając bezpośredni dostęp do tych informacji i
         dokumentacji, a przekazane za pomocą mediów elektronicznych, faksu lub
         telefonu oprogramowanie lub informacje znajdują potwierdzenie w
         odpowiednim dokumencie,
     7) tranzyt – procedurę tranzytu, określoną w art. 91 Wspólnotowego Kodeksu
       Celnego,
     8) obrót:
        a) eksport,
        b) usługę pośrednictwa,
        c) pomoc techniczną,
        d) import,
        e) tranzyt,",
   g) uchyla się pkt 9,
   h) w pkt 11 kropkę zastępuje się przecinkiem i dodaje się pkt 12 w
     brzmieniu:
      "12) organ monitorujący import – Szefa Agencji Bezpieczeństwa
         Wewnętrznego.";
7) art. 6-8 otrzymują brzmienie:
       "Art. 6. 1. Obrót towarami podwójnego zastosowania może być dokonywany
              wyłącznie na podstawie zezwolenia na eksport, na wykonywanie
              usług pośrednictwa, a także na świadczenie pomocy technicznej i w
              zakresie określonym w tym zezwoleniu.
         2. Obrót uzbrojeniem może być dokonywany wyłącznie na podstawie
           zezwolenia na eksport, import, tranzyt i na wykonywanie usług
           pośrednictwa, a także na świadczenie pomocy technicznej i w zakresie
           określonym w tym zezwoleniu.
         3. Import na terytorium Rzeczypospolitej Polskiej towarów podwójnego
           zastosowania nie wymaga uzyskania zezwolenia.
         4. Wykazy towarów podwójnego zastosowania, na obrót którymi wymagane
           jest zezwolenie, określa rozporządzenie nr 1334/2000.
         5. Minister właściwy do spraw gospodarki w porozumieniu z ministrem
           właściwym do spraw zagranicznych i Ministrem Obrony Narodowej, po
           zasięgnięciu opinii Szefa Agencji Bezpieczeństwa Wewnętrznego i
           Szefa Agencji Wywiadu, określi, w drodze rozporządzenia, wykaz
           uzbrojenia, na obrót którym jest wymagane zezwolenie, uwzględniając
           przy jego sporządzaniu wykazy międzynarodowe.
         6. Rada Ministrów określi, w drodze rozporządzenia, listę krajów, do
           których eksport towarów o znaczeniu strategicznym jest zakazany lub
           ograniczony, uwzględniając:
           1) potrzeby obronności lub bezpieczeństwa Rzeczypospolitej Polskiej,
           2) zobowiązania Rzeczypospolitej Polskiej wynikające z umów i
             porozumień międzynarodowych oraz z zobowiązań sojuszniczych, w tym
             dotyczących nierozprzestrzeniania i kontroli towarów o znaczeniu
             strategicznym.
         7. Osoba fizyczna lub prawna jest obowiązana wystąpić z wnioskiem o
           wydanie zezwolenia na eksport towarów nieznajdujących się w
           wykazach, o których mowa w ust. 4 i 5, jeśli wie lub została
           poinformowana, że eksportowane towary zostaną lub mogą zostać
           wykorzystane w całości lub w części do celów lub w okolicznościach,
           o których mowa w art. 10 ust. 1.
       Art. 7. 1. Na eksport towarów podwójnego zastosowania, wykonywanie usług
              pośrednictwa oraz świadczenie pomocy technicznej w zakresie tych
              towarów wydaje się zezwolenia indywidualne, generalne i globalne,
              określone w rozporządzeniu nr 1334/2000.
         2. Na eksport, import i tranzyt uzbrojenia wydaje się wyłącznie
           zezwolenia indywidualne, z zastrzeżeniem ust. 3.
         3. Minister właściwy do spraw gospodarki, może określić, w drodze
           rozporządzenia, wykaz części zamiennych uzbrojenia, których eksport
           będzie dokonywany na postawie zezwoleń globalnych, mając na uwadze
           wielkość i kierunki dostaw.
         4. Na wykonywanie usług pośrednictwa oraz na świadczenie pomocy
           technicznej w zakresie uzbrojenia wydaje się zezwolenia
           indywidualne, generalne i globalne.
       Art. 8. 1. Minister właściwy do spraw gospodarki wydaje zezwolenia
              generalne w drodze rozporządzenia.
         2. Z zezwolenia generalnego może skorzystać osoba fizyczna lub prawna,
           która udokumentuje stosowanie przez okres co najmniej 3 lat
           wewnętrznego systemu kontroli i zarządzania obrotem, o którym mowa w
           art. 10 ust. 2, oraz złoży organowi kontroli obrotu oświadczenie o
           terminie i zamiarze rozpoczęcia obrotu towarami i usługami, o
           których mowa w art. 7 ust. 1, wyszczególnionymi w zezwoleniu
           generalnym.
         3. W rozporządzeniu, o którym mowa w ust. 1, minister właściwy do
           spraw gospodarki określa w szczególności:
           1) kraj lub kraje, których dotyczy zezwolenie generalne,
           2) towar lub towary, których dotyczy zezwolenie generalne,
           3) szczegółowe warunki, na jakich dokonywany może być obrót
             towarami.
         4. Ze wspólnotowego zezwolenia generalnego, określonego w Załączniku
           II do rozporządzenia nr 1334/2000, może skorzystać osoba fizyczna
           lub prawna, która spełnia warunki określone w ust. 2.";
8) w art. 9:
   a) ust. 1-4 otrzymują brzmienie:
     "1. Zezwolenia indywidualne lub globalne wydaje się na wniosek osoby
       fizycznej lub prawnej.
     2. Organem właściwym do wydania zezwolenia indywidualnego lub globalnego
       jest organ kontroli obrotu.
     3. Wniosek o wydanie zezwolenia indywidualnego lub globalnego powinien
       zawierać:
         1) oznaczenie osoby fizycznej lub prawnej, określenie jej siedziby i
           adresu,
         2) numer w rejestrze przedsiębiorców, o których mowa w ustawie z dnia
           20 sierpnia 1997 r. o Krajowym Rejestrze Sądowym (Dz.U. z 2001 r. Nr
           17, poz. 209, z późn. zm.)[2],
         3) określenie rodzaju i zakresu wykonywanej przez osobę fizyczną lub
           osobę prawną działalności gospodarczej,
         4) oznaczenie eksportera lub importera, określenie ich siedziby i
           adresu,
         5) oznaczenie producenta i końcowego użytkownika, określenie ich
           siedziby i adresu,
         6) określenie towarów o znaczeniu strategicznym, usług pośrednictwa
           lub pomocy technicznej, które będą przedmiotem obrotu z zagranicą,
           ich opis, określenie ich wartości i ilości,
         7) informację o sposobie wykorzystania towarów o znaczeniu
           strategicznym przez końcowego użytkownika,
         8)  określenie kraju końcowego przeznaczenia,
         9) oświadczenie, że osoba fizyczna lub prawna podejmie niezbędne
           działania, aby towary, o których mowa we wniosku, dotarły do
           końcowego użytkownika, i poinformuje zagranicznego importera, że
           zmiana sposobu wykorzystania lub końcowego użytkownika, wymaga
           uprzedniej zgody polskiego organu kontroli obrotu.
     4. Do wniosku o wydanie zezwolenia indywidualnego lub globalnego na obrót
       towarami o znaczeniu strategicznym osoba fizyczna lub prawna jest
       obowiązana dołączyć:
         1) oświadczenie, że w obrocie nie występują okoliczności, o których
           mowa w art. 10 ust. 1,
         2) kopię koncesji na wykonywanie działalności w zakresie obrotu
           materiałami wybuchowymi, bronią i amunicją oraz wyrobami i
           technologiami o przeznaczeniu wojskowym lub policyjnym, o której
           mowa w ustawie z dnia 22 czerwca 2001 r. o wykonywaniu działalności
           gospodarczej w zakresie wytwarzania i obrotu materiałami
           wybuchowymi, bronią, amunicją oraz wyrobami i technologią o
           przeznaczeniu wojskowym lub policyjnym (Dz.U. Nr 67, poz. 679, z
           późn. zm.)[3],
         3) projekt umowy dotyczącej obrotu,
         4) kopię certyfikatu, o którym mowa w art. 11 ust. 4,
         5) certyfikat importowy lub oświadczenie końcowego użytkownika w
           przypadku eksportu.",
   b) ust. 6 otrzymuje brzmienie:
     "6. Minister właściwy do spraw gospodarki, określi, w drodze
       rozporządzenia:
         1) wzory wniosków o wydanie zezwolenia indywidualnego lub globalnego
           na eksport towarów o znaczeniu strategicznym oraz na wykonywanie
           usług pośrednictwa oraz na świadczenie pomocy technicznej, a także
           na import i tranzyt uzbrojenia,
         2) wzory zezwoleń indywidualnych lub globalnych na eksport, import i
           tranzyt uzbrojenia lub części zamiennych uzbrojenia oraz na
           wykonywanie usług pośrednictwa i na świadczenie  pomocy technicznej
           w zakresie towarów o znaczeniu strategicznym
     - mając na uwadze rodzaje towarów oraz formy obrotu.",
   c) dodaje się ust. 7 w brzmieniu:
     "7. Wzory zezwoleń indywidualnych lub globalnych na eksport towarów
       podwójnego zastosowania określa rozporządzenie nr 1334/2000.";
9) w art. 10:
   a) w ust. 1 zdanie wstępne otrzymuje brzmienie:
     "1. Osoba fizyczna lub prawna jest obowiązana, przed złożeniem wniosku o
       wydanie zezwolenia indywidualnego lub globalnego, upewnić się w
       szczególności, czy:",
   b) ust. 2 otrzymuje brzmienie:
     "2. W celu realizacji obowiązku, o którym mowa w ust. 1, osoba fizyczna
       lub prawna jest obowiązana utworzyć i stosować wewnętrzny system
       kontroli i zarządzania obrotem towarami o znaczeniu strategicznym, zwany
       dalej "wewnętrznym systemem kontroli".";
10) art. 12-14 otrzymują brzmienie:
      "Art. 12. 1. Organ kontroli obrotu, po zasięgnięciu opinii organów
             opiniujących, wydaje zezwolenie indywidualne lub globalne po
             stwierdzeniu, że zostały spełnione wymagane prawem warunki do ich
             wydania.
         2. Wydanie zezwolenia indywidualnego lub globalnego następuje w drodze
           decyzji administracyjnej.
         3. Organy opiniujące, przygotowując opinię, o której mowa w ust. 1,
           mają prawo żądać od osoby fizycznej lub prawnej udzielenia
           informacji umożliwiających sprawdzenie danych zawartych we wniosku o
           udzielenie zezwolenia indywidualnego lub globalnego.
         4. Przed wydaniem decyzji w sprawie wydania zezwolenia indywidualnego
           lub globalnego organ kontroli obrotu:
           1) wzywa osobę fizyczną lub prawną do uzupełnienia, w wyznaczonym
             terminie, wniosku lub brakującej dokumentacji poświadczającej, że
             zostały spełnione wymagane prawem warunki do dokonania obrotu
             towarami o znaczeniu strategicznym,
           2) może dokonać sprawdzenia informacji podanych przez osobę fizyczną
             lub prawną we wniosku.
         5. Do kontroli, o której mowa w ust. 4 pkt 2, stosuje się odpowiednio
           przepisy art. 29 ust. 4 oraz art. 30 ust. 1 i 2.
         6. Osoba fizyczna lub prawna jest obowiązana zgłaszać organowi
           kontroli obrotu wszelkie zmiany dotyczące danych zawartych we
           wniosku, w terminie 14 dni od dnia ich powstania.
     Art. 13. W przypadku gdy osoba fizyczna lub prawna wie lub ma uzasadnione
           podstawy do przypuszczenia, że towary o znaczeniu strategicznym
           zostały lub mogą zostać w całości lub części wykorzystane do celów
           lub w okolicznościach, o których mowa w art. 10 ust. 1, jest
           obowiązana podjąć wszelkie możliwe czynności dla ustalenia
           faktycznego wykorzystania tych towarów oraz zawiadomić o tym organ
           kontroli obrotu.
       Art. 14. 1. Zezwolenie indywidualne lub globalne oraz uprawnienia z nich
              wynikające są niezbywalne.
         2. Zezwolenia indywidualne lub globalne na obrót towarami o znaczeniu
           strategicznym są dokumentami mającymi znaczenie dla kontroli celnej.
         3. Oryginał zezwolenia indywidualnego lub globalnego dołącza się do
           zgłoszenia celnego lub do wniosku o nadanie przeznaczenia celnego.
         4. Wydanie zezwolenia indywidualnego lub globalnego na obrót może być
           uzależnione od spełnienia dodatkowych wymagań i warunków określonych
           przez ministra właściwego do spraw gospodarki, a w szczególności od
           złożenia przez zagranicznego końcowego użytkownika oświadczenia o
           zastosowaniu towaru o znaczeniu strategicznym lub przedłożenia
           międzynarodowego certyfikatu importowego.
         5. W zezwoleniu indywidualnym lub globalnym określa się termin jego
           ważności, nie dłuższy jednak niż rok.
         6. Za wydanie zezwolenia indywidualnego lub globalnego nie pobiera się
           opłaty.";
11) w art. 15 ust. 1 otrzymuje brzmienie:
  "1. Organ kontroli obrotu, odmawia, w drodze decyzji administracyjnej,
     wydania zezwolenia na obrót, jeżeli:
     1) wymagają tego potrzeby obronności lub bezpieczeństwa Rzeczypospolitej
       Polskiej,
     2) wymagają tego zobowiązania Rzeczypospolitej Polskiej wynikające z umów
       i porozumień międzynarodowych oraz z zobowiązań sojuszniczych, w tym
       dotyczących nierozprzestrzeniania i kontroli towarów o znaczeniu
       strategicznym,
     3) osoba fizyczna lub prawna nie daje rękojmi zgodnego z prawem
       prowadzenia obrotu.";
12) art. 16-18 otrzymują brzmienie:
     "Art. 16. Organ kontroli obrotu może odmówić, w drodze decyzji
           administracyjnej, wydania zezwolenia indywidualnego lub globalnego,
           jeśli:
           1) istnieje ryzyko zmiany końcowego użycia lub miejsca przeznaczenia
             towarów o znaczeniu strategicznym,
           2) osoba fizyczna lub prawna naruszyła przepisy dotyczące obrotu
             towarami o znaczeniu strategicznym.
       Art. 17. 1. Organ kontroli obrotu, po zasięgnięciu opinii organów
              opiniujących, może, w drodze decyzji administracyjnej, cofnąć lub
              zmienić zezwolenie indywidualne lub globalne, jeżeli:
           1) wymagają tego potrzeby obronności lub bezpieczeństwa
             Rzeczypospolitej Polskiej,
           2) jest to niezbędne dla wykonania zobowiązań Rzeczypospolitej
             Polskiej wynikających z umów i porozumień międzynarodowych oraz z
             zobowiązań sojuszniczych, w tym dotyczących nierozprzestrzeniania i
             kontroli towarów o znaczeniu strategicznym.
           3) istnieje ryzyko zmiany końcowego użycia lub miejsca przeznaczenia
             towarów o znaczeniu strategicznym,
           4) osoba fizyczna lub prawna dokonuje obrotu wbrew warunkom
             określonym w zezwoleniu,
           5) osoba fizyczna lub prawna w sposób zawiniony utraciła rękojmię
             zgodnego z prawem prowadzenia obrotu.
         2. Cofnięcie lub zmiana zezwolenia indywidualnego lub globalnego z
           przyczyn leżących po stronie osoby fizycznej lub prawnej następuje
           bez odszkodowania.
     Art. 18. Osoba fizyczna lub prawna, której cofnięto zezwolenie
           indywidualne lub globalne z przyczyn, o których mowa w art. 17 ust.
           1 pkt 4, może ponownie wystąpić z wnioskiem o wydanie zezwolenia nie
           wcześniej niż po upływie 3 lat od dnia, w którym decyzja o cofnięciu
           zezwolenia stała się ostateczna.";
13) w art. 19 ust. 1 otrzymuje brzmienie:
  "1. Tranzyt niekrajowego towaru podwójnego zastosowania, którego
     przemieszczanie ma się zakończyć poza terytorium Rzeczypospolitej
     Polskiej, wymaga pozwolenia wydanego przez naczelnika granicznego urzędu
     celnego.";
14) art. 21 otrzymuje brzmienie:
      "Art. 21. 1. Tworzy się rejestr udzielonych zezwoleń indywidualnych lub
             globalnych oraz osób fizycznych lub prawnych, które spełniły
             warunki, o których mowa w art. 8 ust. 2, zwany dalej "rejestrem".
         2. Rejestr prowadzi organ kontroli obrotu.
         3. Wpisu zezwolenia indywidualnego lub globalnego do rejestru dokonuje
           się niezwłocznie po udzieleniu danego zezwolenia. Wpisu osoby
           fizycznej lub prawnej dokonuje się niezwłocznie po złożeniu przez
           nią oświadczenia, o którym mowa w art. 8 ust. 2.
         4. Minister właściwy do spraw gospodarki określi, w drodze
           rozporządzenia, sposób prowadzenia rejestru, uwzględniając w
           szczególności rodzaje udzielonych zezwoleń oraz ilość i wartość
           towarów o znaczeniu strategicznym objętych zezwoleniem.";
15) po rozdziale 2 dodaje się rozdział 2a w brzmieniu:
                                  "Rozdział 2a
     Monitorowanie importu towarów podwójnego zastosowania wykorzystywanych
                   w telekomunikacji lub do ochrony informacji
      Art. 21a. 1. Import na terytorium Rzeczypospolitej Polskiej
             wykorzystywanych w telekomunikacji lub do ochrony informacji
             towarów podwójnego zastosowania, określonych w ust. 2, podlega
             monitorowaniu przez organ monitorujący import, na zasadach
             określonych w niniejszym rozdziale.
         2. Wykaz towarów podwójnego zastosowania określa część 1
           "Telekomunikacja" 5A001a i 5A001b4 oraz część 2 "Ochrona informacji"
           kategorii 5 Załącznika I do rozporządzenia nr 149/2003 zmieniającego
           rozporządzenie nr 1334/2000.
      Art. 21b. 1. Osoba fizyczna lub prawna może dokonać importu towaru
             podwójnego zastosowania, określonego w wykazie, o którym mowa w
             art. 21a ust. 2, po pisemnym zgłoszeniu organowi monitorującemu
             import zamiaru dokonania importu tego towaru na terytorium
             Rzeczypospolitej Polskiej.
         2. Zgłoszenie, o którym mowa w ust. 1, powinno być doręczone organowi
           monitorującemu import nie później niż na 14 dni przed dniem
           zamierzonego importu.
      Art. 21c. 1. Zgłoszenie zamiaru dokonania importu, o którym mowa w art.
             21b ust. 1, powinno zawierać następujące dane:
           1) oznaczenie osoby fizycznej lub prawnej, określenie jej siedziby i
             adresu,
           2) oznaczenie importera, określenie jego siedziby i adresu,
           3) oznaczenie producenta i końcowego użytkownika, określenie ich
             siedziby i adresu,
           4) określenie towaru, który będzie przedmiotem importu, jego opis,
             określenie ilości i wartości,
           5) informację o sposobie wykorzystania towaru przez końcowego
             użytkownika,
           6) określenie kraju końcowego przeznaczenia,
           7) oświadczenie, że osoba fizyczna lub prawna podejmie niezbędne
             działania, aby towar, o którym mowa w zgłoszeniu, dotarł do
             końcowego użytkownika.
         2. Osoba fizyczna lub prawna jest obowiązana zgłaszać organowi
           monitorującemu import każdą zmianę danych, o których mowa w ust. 1,
           w terminie 14 dni od dnia jej powstania.
         3. Do zgłoszenia, o którym mowa w ust. 2, osoba fizyczna lub prawna
           jest obowiązana dołączyć w przypadku importu towarów i technologii
           związanych z ochroną informacji niejawnych kopię koncesji na
           wykonywanie działalności w zakresie obrotu towarami i technologiami
           o przeznaczeniu wojskowym lub policyjnym, o której mowa w ustawie z
           dnia 22 czerwca 2001 r. o wykonywaniu działalności gospodarczej w
           zakresie wytwarzania i obrotu materiałami wybuchowymi, bronią,
           amunicją oraz wyrobami i technologią o przeznaczeniu wojskowym lub
           policyjnym, o ile jest wymagana.
         4. W przypadku braków formalnych zgłoszenia organ monitorujący import
           wzywa zgłaszającego do ich usunięcia w terminie 7 dni od dnia
           doręczenia wezwania.
         5. Termin, o którym mowa w ust. 4, może zostać przedłużony na
           uzasadniony wniosek zgłaszającego złożony przed upływem tego
           terminu.
         6. Nieuzupełnienie zgłoszenia w wyznaczonym terminie powoduje
           nieprzyjęcie zgłoszenia.
         7. Do dokumentu sporządzonego w języku obcym należy dołączyć
           tłumaczenie tego dokumentu na język polski.
         8. Prezes Rady Ministrów określi, w drodze rozporządzenia, wzór
           zgłoszenia zamiaru dokonania importu towaru podwójnego zastosowania,
           mając na względzie rodzaje towarów podlegających importowi.
     Art. 21d. Organ monitorujący import informuje Szefa Agencji Wywiadu o
           dokonaniu importu urządzeń kryptograficznych, przekazując informację
           o importerze oraz rodzaju importowanych urządzeń.";
16) w art. 22:
   a) ust. 2 otrzymuje brzmienie:
     "2. Do wniosku o wydanie certyfikatu importowego lub potwierdzenia
       oświadczenia końcowego użytkownika stosuje się przepisy art. 9 ust. 35.",

   b) uchyla się ust. 4 i 5;
17) w art. 24:
   a) ust. 1 otrzymuje brzmienie:
     "1. Osoba fizyczna lub prawna, która otrzymała certyfikat importowy, jest
       obowiązana, w terminie 30 dni od dnia zwolnienia towaru o znaczeniu
       strategicznym, wystąpić do naczelnika urzędu celnego właściwego ze
       względu na siedzibę ostatecznego użytkownika tego towaru z wnioskiem o
       wydanie certyfikatu weryfikacji dostawy stwierdzającego, że towar objęty
       tym certyfikatem został przez osobę fizyczną lub prawną faktycznie i w
       sposób zgodny z przepisami prawa wprowadzony na terytorium
       Rzeczypospolitej Polskiej.",
   b) ust. 3 otrzymuje brzmienie:
     "3. Osoba fizyczna lub prawna jest obowiązana zwrócić urzędowi celnemu
       koszty poniesione przez ten urząd w toku postępowania w sprawie wydania
       certyfikatu weryfikacji dostawy.";
18) w art. 25 ust. 1 otrzymuje brzmienie:
  "1. Osoba fizyczna lub prawna dokonująca obrotu towarami o znaczeniu
     strategicznym jest obowiązana do prowadzenia ewidencji tego obrotu.";
19)  w art. 26 ust. 1 otrzymuje brzmienie:
  "1. Osoba fizyczna lub prawna dokonująca obrotu w ramach zezwoleń generalnych
     jest obowiązana przekazać organowi kontroli obrotu, co najmniej raz na 6
     miesięcy, informację o realizacji tego obrotu.";
20) w art. 29:
   a) ust. 2 otrzymuje brzmienie:
     "2. Na wniosek ministra właściwego do spraw gospodarki minister właściwy
       do spraw zagranicznych, Minister Obrony Narodowej, minister właściwy do
       spraw finansów publicznych, minister właściwy do spraw wewnętrznych,
       Szef Agencji Bezpieczeństwa Wewnętrznego, Szef Agencji Wywiadu oraz
       Prezes Państwowej Agencji Atomistyki delegują do prac w zespole
       funkcjonariuszy, żołnierzy lub pracowników podległych albo nadzorowanych
       jednostek organizacyjnych. W skład zespołu minister właściwy do spraw
       gospodarki może także powołać biegłych i ekspertów, za ich zgodą.",
   b) ust. 5 otrzymuje brzmienie:
     "5. Minister właściwy do spraw gospodarki określi, w drodze
       rozporządzenia, wzór upoważnienia do przeprowadzenia kontroli. Wzór
       upoważnienia powinien zawierać w szczególności: wskazanie osoby, rodzaj
       i numer dokumentu tożsamości, datę ważności upoważnienia oraz
       informację, że na żądanie posiadacza upoważnienia wykonującego czynności
       kontrolne kontrolowany jest obowiązany udzielać informacji i okazywać
       dokumenty.";
21) w art. 30 w ust. 1 pkt 1 otrzymuje brzmienie:
  "1) wstępu na teren nieruchomości, obiektu, lokalu lub ich części, gdzie jest
     wykonywana przez kontrolowanego działalność, w dniach i godzinach, w
     których jest ona wykonywana lub powinna być wykonywana,";
22) w art. 31 ust. 2 i 3 otrzymują brzmienie:
  "2. Po bezskutecznym upływie terminu, o którym mowa w ust. 1, organ kontroli
     obrotu cofa, w drodze decyzji administracyjnej, zezwolenie indywidualne
     lub globalne. W przypadku zezwoleń generalnych organ kontroli obrotu
     wydaje decyzję administracyjną zakazującą osobie fizycznej lub prawnej
     korzystania z zezwolenia. O wydaniu decyzji organ kontroli obrotu
     informuje organy opiniujące.
    3. W przypadku, o którym mowa w ust. 2, osoba fizyczna lub prawna może
     otrzymać następne zezwolenie indywidualne lub globalne lub skorzystać z
     zezwolenia generalnego nie wcześniej niż po upływie 3 lat odpowiednio od
     dnia, w którym decyzja o cofnięciu zezwolenia indywidualnego lub
     globalnego lub decyzja o zakazie korzystania z zezwolenia generalnego
     stała się ostateczna.";
23) po art. 35 dodaje się art. 35a w brzmieniu:
       "Art. 35a. Kto nie wypełnia obowiązku, o którym mowa w art. 21c ust. 2,
              podlega karze grzywny.";
24) art. 36 i 37 otrzymują brzmienie:
       "Art. 36. Orzekanie w sprawach, o których mowa w art. 34, 35 i 35a,
              następuje w trybie przepisów ustawy z dnia 24 sierpnia 2001 r.
              Kodeks postępowania w sprawach o wykroczenia (Dz.U. Nr 106, poz.
              1148 z późn. zm.)[4].
        Art. 37. Osobie prawnej, która dokonuje obrotu bez ważnego zezwolenia,
              organ kontroli obrotu wymierza, w drodze decyzji
              administracyjnej, karę pieniężną w wysokości do 200 000 zł.";
25) po art. 37 dodaje się art. 37a w brzmieniu:
       "Art. 37a. Osobie fizycznej lub prawnej dokonującej importu towarów
              podwójnego zastosowania bez zgłoszenia zamiaru dokonania importu
              organowi monitorującemu import organ kontroli obrotu wymierza, w
              drodze decyzji administracyjnej, karę pieniężną w wysokości do
              100 000 zł.";
26) art. 38 i 39 otrzymują brzmienie:
       "Art. 38. Osobie prawnej, która dokonuje obrotu wbrew warunkom
              określonym w zezwoleniu, organ kontroli obrotu wymierza, w drodze
              decyzji administracyjnej, karę pieniężną w wysokości do 100 000
              zł.
        Art. 39. Osobie prawnej, która nie wypełnia obowiązków lub warunków, o
              których mowa w art. 24 ust. 1 lub w art. 26 ust. 1, organ
              kontroli obrotu wymierza, w drodze decyzji administracyjnej, karę
              pieniężną w wysokości do 50 000 zł.".
                                     Art. 2.
Dotychczasowe przepisy wykonawcze wydane na podstawie art. 6 ust. 2 i 3, art. 9
ust. 6, art. 21 ust. 4 i art. 29 ust. 5 ustawy, o której mowa w art. 1,
zachowują moc do czasu wejścia w życie nowych przepisów wykonawczych wydanych na
podstawie art. 6 ust. 5 i 6, art. 9 ust. 6, art. 21 ust. 4 i art. 29 ust. 5, w
brzmieniu nadanym niniejszą ustawą, nie dłużej jednak niż do dnia 30 września
2004 r.
                                        
                                     Art. 3.
Zezwolenia wydane na podstawie dotychczasowych przepisów zachowują ważność do
upływu terminu, na jaki zostały wydane.
                                        
                                     Art. 4.
Ustawa wchodzi w życie po upływie 14 dni od dnia ogłoszenia.
_______________________________
[1]   Dane  dotyczące  ogłoszenia aktów prawa Unii Europejskiej,  zamieszczone  w
 niniejszej  ustawie, z dniem uzyskania przez Rzeczpospolitą Polską  członkostwa
 w  Unii Europejskiej, dotyczą ogłoszenia tych aktów w Dzienniku Urzędowym  Unii
 Europejskiej – wydanie specjalne.
[2]  Zmiany tekstu jednolitego wymienionej ustawy zostały ogłoszone w  Dz.  U.  z
2001 r. Nr 110, poz. 1189, z 2002 r. Nr 1, poz. 2 i Nr 113, poz. 984, z 2003  r.
Nr  49,  poz. 408, Nr 60, poz. 535, Nr 96, poz. 874, Nr 217, poz. 2125, Nr  228,
poz. 2256 i Nr 229, poz. 2276 oraz z 2004 r. Nr 96, poz. 959.
[3] Zmiany wymienionej ustawy zostały ogłoszone w Dz.U. z 2002 r. Nr 74, poz. 676
 i  Nr  117, poz. 1007, z 2003 r. Nr 210, poz. 2036 oraz z 2004 r. Nr  96,  poz.
 959 i Nr 116, poz. 1203.
[4]  Zmiany wyżej wymienionej ustawy zostały ogłoszone w Dz. U. z 2003 r. Nr 109,
poz. 1031 i Nr 213, poz. 2081 oraz z 2004 r. Nr 128, poz. 1351.
