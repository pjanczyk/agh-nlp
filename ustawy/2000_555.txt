



Dz.U. z 2000 r. Nr 48, poz. 555
                                                                                
                                                                                
                                                                                
                                                                                
                                      USTAWA
                             z dnia 26 maja 2000 r.
                                        
                      o zmianie ustawy - Prawo energetyczne
                                        
                                        
                                     Art. 1.
W ustawie z dnia 10 kwietnia 1997 r. - Prawo energetyczne (Dz.U. Nr 54, poz. 348
i Nr 158, poz. 1042, z 1998 r. Nr 94, poz. 594, Nr 106, poz. 668 i Nr 162, poz.
1126 oraz z 1999 r. Nr 88, poz. 980 i Nr 110, poz. 1255) wprowadza się
następujące zmiany:
1) w art. 3:
   a) pkt 14 otrzymuje brzmienie:
     "14) gmina - gminy oraz związki i porozumienia międzygminne w zakresie
       uregulowanym ustawą z dnia 8 marca 1990 r. o samorządzie gminnym (Dz.U.
       z 1996 r. Nr 13, poz. 74, Nr 58, poz. 261, Nr 106, poz. 496 i Nr 132,
       poz. 622, z 1997 r. Nr 9, poz. 43, Nr 106, poz. 679, Nr 107, poz. 686,
       Nr 113, poz. 734 i Nr 123, poz. 775, z 1998 r. Nr 155, poz. 1014 i Nr
       162, poz. 1126 oraz z 2000 r. Nr 26, poz. 306),",
   b) w pkt 17 wyraz "opłat" zastępuje się wyrazami "stawek opłat";
2) w art. 5 w ust. 2 wyraz "ceny" zastępuje się wyrazami "cen i stawek opłat
  oraz warunków wprowadzania w nich zmian";
3) art. 6 otrzymuje brzmienie:
       "Art. 6. 1. Upoważnieni przedstawiciele przedsiębiorstw energetycznych
              zajmujących się przesyłaniem i dystrybucją paliw gazowych,
              energii elektrycznej lub ciepła wykonują kontrole układów
              pomiarowych, dotrzymania zawartych umów i prawidłowości
              rozliczeń.
         2. Upoważnionym przedstawicielom, o których mowa w ust. 1, po okazaniu
           legitymacji i pisemnego upoważnienia wydanego przez właściwy organ
           przedsiębiorstwa energetycznego zajmującego się przesyłaniem i
           dystrybucją paliw gazowych, energii elektrycznej lub ciepła
           przysługuje prawo:
           1) wstępu na teren nieruchomości lub do pomieszczeń, gdzie
             przeprowadzana jest kontrola, o ile odrębne przepisy nie stanowią
             inaczej,
           2) przeprowadzania w ramach kontroli niezbędnych przeglądów urządzeń
             będących własnością przedsiębiorstwa energetycznego, a także prac
             związanych z ich eksploatacją lub naprawą oraz dokonywania badań i
             pomiarów,
           3) zbierania i zabezpieczania dowodów naruszania przez odbiorcę
             warunków używania układów pomiarowych oraz warunków umowy zawartej
             z przedsiębiorstwem energetycznym.
         3. Przedsiębiorstwo energetyczne, o którym mowa w ust. 1, może
           wstrzymać dostarczanie paliw gazowych, energii elektrycznej lub
           ciepła, jeśli w wyniku przeprowadzonej kontroli, o której mowa w
           ust. 2, stwierdzono, że:
           1) instalacja znajdująca się u odbiorcy stwarza bezpośrednie
             zagrożenie dla życia, zdrowia albo środowiska,
           2) nastąpił nielegalny pobór paliw gazowych, energii elektrycznej
             lub ciepła.
         4. Minister właściwy do spraw gospodarki określi, w drodze
           rozporządzenia, szczegółowe zasady przeprowadzania kontroli, wzory
           protokołów kontroli i upoważnień do kontroli oraz wzór legitymacji.
         5. Rozporządzenie, o którym mowa w ust. 4, powinno określać w
           szczególności:
           1) przedmiot kontroli,
           2) szczegółowe uprawnienia upoważnionych przedstawicieli, o których
             mowa w ust. 1,
           3) tryb przeprowadzania kontroli.";
4) art. 7 otrzymuje brzmienie:
    "Art. 7. 1. Przedsiębiorstwa energetyczne zajmujące się przesyłaniem i
            dystrybucją paliw gazowych, energii elektrycznej lub ciepła są
            obowiązane do zawarcia umowy o przyłączenie, umowy sprzedaży paliw
            lub energii, lub umowy o świadczenie usług przesyłowych z
            odbiorcami lub podmiotami ubiegającymi się o przyłączenie do sieci,
            jeżeli istnieją techniczne i ekonomiczne warunki dostarczania, a
            żądający zawarcia umowy spełnia warunki przyłączenia do sieci i
            odbioru.
           2. Obowiązek, o którym mowa w ust. 1, nie dotyczy przypadku, gdy
            ubiegający się o zawarcie umowy nie ma tytułu prawnego do
            korzystania z obiektu, do którego paliwa gazowe, energia
            elektryczna lub ciepło mają być dostarczone.
           3. Przedsiębiorstwa, o których mowa w ust. 1, są obowiązane do
            spełniania technicznych warunków dostarczania paliw gazowych,
            energii elektrycznej lub ciepła określonych w odrębnych przepisach
            i koncesji.
           4. Przedsiębiorstwa energetyczne zajmujące się przesyłaniem i
            dystrybucją energii elektrycznej, paliw gazowych lub ciepła są
            obowiązane zapewniać realizację i finansowanie budowy i rozbudowy
            sieci, w tym na potrzeby przyłączeń podmiotów ubiegających się o
            przyłączenie, na warunkach określonych w przepisach, o których mowa
            w art. 9 i 46, oraz w założeniach, o których mowa w art. 19. Za
            przyłączenie do sieci przewidzianej w założeniach, o których mowa w
            art. 19, pobiera się opłatę określoną na podstawie ustalonych w
            taryfie stawek opłat za przyłączenie do sieci.
           5. Stawki opłat za przyłączenie do sieci, o których mowa w ust. 4,
            kalkuluje się na podstawie jednej czwartej średniorocznych nakładów
            inwestycyjnych na budowę odcinków sieci służących do przyłączenia
            podmiotów ubiegających się o przyłączenie, określonych w planie
            rozwoju, o którym mowa w art. 16.
           6. Koszty wynikające z nakładów, o których mowa w ust. 5, w zakresie
            w jakim zostały pokryte opłatami za przyłączenie do sieci, nie
            stanowią podstawy do ustalania w taryfie stawek opłat za
            przesyłanie i dystrybucję paliw gazowych, energii elektrycznej lub
            ciepła.
           7. Przyłączany podmiot jest obowiązany umożliwić przedsiębiorstwu
            energetycznemu, o którym mowa w ust. 1, w obrębie swojej
            nieruchomości budowę i rozbudowę sieci, w zakresie niezbędnym do
            realizacji przyłączenia oraz udostępnić pomieszczenia lub miejsca
            na zainstalowanie układów pomiarowych, na warunkach określonych w
            umowie o przyłączenie.
           8. Przedsiębiorstwo energetyczne, o którym mowa w ust. 1, jest
            obowiązane powiadomić przyłączany podmiot o planowanych terminach
            prac, o których mowa w ust. 7, z wyprzedzeniem umożliwiającym
            przyłączanemu podmiotowi przygotowanie nieruchomości lub
            pomieszczeń do przeprowadzenia i odbioru tych prac.";
5) art. 9 otrzymuje brzmienie:
      "Art. 9. 1. Minister właściwy do spraw gospodarki określi, w drodze
             rozporządzenia, w odniesieniu do paliw gazowych, energii
             elektrycznej i  ciepła szczegółowe warunki przyłączenia podmiotów
             do sieci, obrotu paliwami gazowymi, energią elektryczną i ciepłem,
             świadczenia usług przesyłowych, ruchu sieciowego i eksploatacji
             sieci oraz standardy jakościowe obsługi odbiorców.
         2. Rozporządzenie, o którym mowa w ust. 1, powinno określać w
           szczególności:
           1) kryteria podziału przyłączanych podmiotów albo odbiorców na
             grupy,
           2) tryb przyłączania podmiotów do sieci,
           3) podstawowe elementy umowy o przyłączenie, umowy sprzedaży i umowy
             o świadczenie usług przesyłowych,
           4) sposób prowadzenia przez przedsiębiorstwo energetyczne obrotu
             paliwami gazowymi, energią elektryczną lub ciepłem, w tym
             wytwarzanych w źródłach odnawialnych, oraz energią elektryczną
             wytwarzaną w skojarzeniu z ciepłem,
           5) zadania przedsiębiorstw energetycznych prowadzących ruch sieciowy
             i eksploatację sieci,
           6) parametry techniczne nośników energii,
           7) sposób załatwiania reklamacji,
           8) zakres informacji przekazywanych między przedsiębiorstwami
             energetycznymi oraz między przedsiębiorstwami energetycznymi a
             odbiorcami.
         3. Minister właściwy do spraw gospodarki, w drodze rozporządzenia,
           nałoży na przedsiębiorstwa energetyczne zajmujące się obrotem lub
           przesyłaniem i dystrybucją energii elektrycznej lub ciepła obowiązek
           zakupu energii elektrycznej ze źródeł niekonwencjonalnych i
           odnawialnych oraz wytwarzanej w skojarzeniu z  wytwarzaniem ciepła,
           a także ciepła ze źródeł niekonwencjonalnych i odnawialnych oraz
           określi szczegółowy zakres tego obowiązku, uwzględniając technologię
           wytwarzania energii, wielkość źródła energii oraz sposób
           uwzględniania w taryfach kosztów jej zakupu.";
6) w art. 12 skreśla się ust. 3;
7) art. 16 otrzymuje brzmienie:
      "Art. 16. 1. Przedsiębiorstwa energetyczne zajmujące się przesyłaniem i
             dystrybucją paliw gazowych, energii elektrycznej lub ciepła
             sporządzają dla obszaru swojego działania plany rozwoju w zakresie
             zaspokojenia obecnego i przyszłego zapotrzebowania na paliwa
             gazowe, energię elektryczną lub ciepło, uwzględniając miejscowy
             plan zagospodarowania przestrzennego albo kierunki rozwoju gminy
             określone w studium uwarunkowań i kierunków zagospodarowania
             przestrzennego gminy.
         2. Przedsiębiorstwa, o których mowa w ust. 1, sporządzają plany
           rozwoju w zakresie zaspokojenia obecnego i przyszłego
           zapotrzebowania na paliwa gazowe, energię elektryczną lub ciepło na
           okresy nie krótsze niż trzy lata.
         3. Plany, o których mowa w ust. 1, obejmują w szczególności:
           1) przewidywany zakres dostarczania paliw gazowych, energii
             elektrycznej lub ciepła,
           2) przedsięwzięcia w zakresie modernizacji, rozbudowy albo budowy
             sieci oraz ewentualnych nowych źródeł paliw gazowych, energii
             elektrycznej lub ciepła, w tym źródeł niekonwencjonalnych i
             odnawialnych,
           3) przedsięwzięcia racjonalizujące zużycie paliw i energii u
             odbiorców,
           4) przewidywany sposób finansowania inwestycji,
           5) przewidywane przychody niezbędne do realizacji planów,
           6) przewidywany harmonogram realizacji inwestycji.
         4. Plany, o których mowa w ust. 1, powinny zapewniać minimalizację
           nakładów i kosztów ponoszonych przez przedsiębiorstwo energetyczne
           tak, aby nakłady i koszty nie powodowały w poszczególnych latach
           nadmiernego wzrostu cen i stawek opłat dla paliw gazowych, energii
           elektrycznej lub ciepła, przy zapewnieniu ciągłości, niezawodności i
           jakości dostaw.
         5. W celu racjonalizacji przedsięwzięć inwestycyjnych przy
           sporządzaniu planów, o których mowa w ust. 1, przedsiębiorstwa
           energetyczne zajmujące się przesyłaniem i dystrybucją paliw
           gazowych, energii elektrycznej lub ciepła są obowiązane
           współpracować z przyłączonymi podmiotami oraz gminami, na których
           obszarze przedsiębiorstwa te prowadzą działalność gospodarczą.
           Współpraca powinna polegać w szczególności na:
           1) przekazywaniu przyłączonym podmiotom informacji o planowanych
             przedsięwzięciach w takim zakresie, w jakim przedsięwzięcia te będą
             miały wpływ na pracę urządzeń przyłączonych do sieci albo na zmianę
             warunków przyłączenia lub dostawy energii elektrycznej, paliw
             gazowych lub ciepła,
           2) zapewnieniu spójności między planami przedsiębiorstw
             energetycznych a założeniami i planami, o których mowa w art. 19 i
             20.
         6. Projekty planów, o których mowa w ust. 1, z wyłączeniem planów
           rozwoju w zakresie zaspokojenia obecnego i przyszłego
           zapotrzebowania na ciepło, podlegają uzgodnieniu z Prezesem Urzędu
           Regulacji Energetyki.";
8) w art. 17 w ust. 1 na końcu dodaje się wyrazy "w zakresie określonym w art.
  19 ust. 5";
9) w art. 18 ust. 2 otrzymuje brzmienie:
   "2. Gmina realizuje zadania, o których mowa w ust. 1, zgodnie z założeniami
     polityki energetycznej państwa, miejscowymi planami zagospodarowania
     przestrzennego albo ustaleniami zawartymi w studium uwarunkowań i
     kierunków zagospodarowania przestrzennego gminy.";
10) w art. 23:
   a) w ust. 2:
     - pkt 2 otrzymuje brzmienie:
         "2) zatwierdzanie i kontrolowanie taryf paliw gazowych, energii
           elektrycznej i ciepła pod względem zgodności z zasadami określonymi
           w art. 45 i 46, w tym:
           a) analizowanie i weryfikowanie kosztów przyjmowanych przez
             przedsiębiorstwa energetyczne jako uzasadnione do kalkulacji cen i
             stawek opłat w taryfach,
           b) ustalanie współczynników korekcyjnych określających projektowaną
             poprawę efektywności funkcjonowania przedsiębiorstwa energetycznego
             oraz zmianę warunków prowadzenia przez to przedsiębiorstwo danego
             rodzaju działalności gospodarczej,
           c) ustalanie okresu obowiązywania współczynnika korekcyjnego, o
             którym mowa w lit. b,",
     - po pkt 2 dodaje się pkt 2a w brzmieniu:
         "2a) zatwierdzanie i kontrolowanie cen węgla brunatnego na zasadach
           określonych w art. 48, w zakresie, o którym mowa w pkt 2,",
   b) w ust. 3 po wyrazach "o których mowa w ust. 2 pkt 1 i 3," dodaje się
     wyrazy "z wyjątkiem spraw, o których mowa w art. 32 ust. 1 pkt 4,";
11) w art. 28 dotychczasową treść oznacza się jako ust. 1 i dodaje się ust. 2 w
  brzmieniu:
     "2. Przepis ust. 1 stosuje się odpowiednio do kopalń węgla brunatnego w
       zakresie określonym w art. 48.";
12) w art. 31 w ust. 3 w pkt 2 wyrazy "oraz taryf" zastępuje się wyrazami "i
  taryf oraz cen węgla brunatnego, stosowanych przez kopalnie w stosunku do
  elektrowni,";
13) art. 32 otrzymuje brzmienie:
      "Art. 32. 1. Uzyskania koncesji wymaga prowadzenie działalności
             gospodarczej w zakresie:
           1) wytwarzania paliw i energii, z wyłączeniem: wytwarzania paliw
             stałych, wytwarzania energii elektrycznej w źródłach o mocy poniżej
             5 MW, wytwarzania paliw gazowych z gazu płynnego, wytwarzania
             ciepła w źródłach o mocy poniżej 1 MW,
           2) magazynowania paliw gazowych i ciekłych, z wyłączeniem: lokalnego
             magazynowania gazu płynnego w instalacjach o przepustowości poniżej
             1 MJs oraz magazynowania paliw ciekłych w obrocie detalicznym,
           3) przesyłania i dystrybucji paliw i energii, z wyłączeniem:
             przesyłania i dystrybucji paliw gazowych w sieci o przepustowości
             poniżej 1 MJs oraz przesyłania i dystrybucji ciepła, jeżeli moc
             zamówiona przez odbiorców nie przekracza 1 MW,
           4) obrotu paliwami i energią, z wyłączeniem: obrotu paliwami
             stałymi, obrotu energią elektryczną za pomocą instalacji o napięciu
             poniżej 1 kV będącej własnością odbiorcy, obrotu paliwami gazowymi,
             jeżeli roczna wartość obrotu nie przekracza równowartości 100 000
             EURO i obrotu paliwami ciekłymi, jeżeli roczna wartość obrotu nie
             przekracza równowartości 500 000 EURO.
         2. Koncesje na prowadzenie działalności, o której mowa w ust. 1 pkt 4,
           w zakresie obrotu gazem ziemnym z zagranicą, będą wydawane z
           uwzględnieniem dywersyfikacji źródeł gazu oraz bezpieczeństwa
           energetycznego.
         3. Rada Ministrów, na wniosek ministra właściwego do spraw gospodarki,
           określi, w drodze rozporządzenia, minimalny poziom dywersyfikacji
           dostaw gazu z zagranicy poprzez ustalenie maksymalnego procentowego
           udziału gazu z jednego źródła. Rozporządzenie określi poziom
           dywersyfikacji na okres co najmniej 10 lat.
         4. Uzyskania koncesji, o której mowa w ust. 1 pkt 1, nie wymaga
           prowadzenie działalności gospodarczej w zakresie wytwarzania ciepła
           uzyskiwanego w przemysłowych procesach technologicznych, a także,
           gdy wielkość mocy zamówionej przez odbiorców nie przekracza 1 MW.";
14) art. 44 otrzymuje brzmienie:
       "Art. 44. Przedsiębiorstwa energetyczne są obowiązane do prowadzenia, w
              ramach zakładowych planów kont, ewidencji księgowej w sposób
              umożliwiający obliczanie ich kosztów stałych, kosztów zmiennych i
              przychodów, odrębnie dla wytwarzania, przesyłania i dystrybucji
              oraz obrotu, dla każdego rodzaju paliw lub energii, a także w
              odniesieniu do poszczególnych grup taryfowych.";
15) w art. 45:
   a) w ust. 1 po wyrazach "energii elektrycznej i ciepła" skreśla się
     przecinek
     oraz wyrazy "o których mowa w art. 47 ust. 1,",
   b) po ust. 1 dodaje się ust. 1a w brzmieniu:
      "1a. W kosztach działalności przedsiębiorstw energetycznych zajmujących
         się przesyłaniem i dystrybucją energii elektrycznej, o których mowa w
         ust. 1 pkt 1, uwzględnia się koszty, które wynikają z nakładów
         ponoszonych na przedsięwzięcia inwestycyjne podjęte przez
         przedsiębiorstwa energetyczne zajmujące się wytwarzaniem energii
         elektrycznej w latach 1993-1998, służące poprawie ochrony środowiska i
         efektywności wytwarzania energii elektrycznej, w części, jaką
         zatwierdzi Prezes URE, z uwzględnieniem przychodów uzyskanych ze
         sprzedaży energii elektrycznej na rynku konkurencyjnym, o którym mowa
         w art. 49 ust. 1.",
   c) w ust. 4 wyraz "taryfy" zastępuje się wyrazami "ceny i stawki opłat
     określone w taryfach",
   d) dodaje się ust. 5 w brzmieniu:
     "5. Przedsiębiorstwa energetyczne zajmujące się przesyłaniem i dystrybucją
       paliw gazowych, energii elektrycznej lub ciepła kalkulują stawki opłat
       za usługi przesyłowe w taki sposób, aby udział opłat stałych za
       świadczenie usług przesyłowych w łącznych opłatach za te usługi dla
       danej grupy odbiorców nie był większy niż:
         1) 40% - dla paliw gazowych i energii elektrycznej,
         2) 30% - dla ciepła.";
16) po art. 45 dodaje się art. 45a w brzmieniu:
      "Art. 45a. 1. Przedsiębiorstwo energetyczne na podstawie cen i stawek
             opłat zawartych w taryfie lub cen i stawek opłat ustalanych na
             rynku konkurencyjnym, o którym mowa w art. 49 ust. 1, wylicza
             opłaty za dostarczane do odbiorcy paliwa gazowe, energię
             elektryczną lub ciepło.
         2. Opłaty, o których mowa w ust. 1, z uwzględnieniem udzielonych
           odbiorcy upustów i bonifikat, stanowią koszty zakupu paliw gazowych,
           energii elektrycznej lub ciepła dostarczanych do budynku, w którym
           znajdują się lokale mieszkalne i użytkowe, zamieszkane lub
           użytkowane przez osoby nie będące odbiorcami.
         3. Przedsiębiorstwo energetyczne udziela upustów lub bonifikat, o
           których mowa w ust. 2, za niedotrzymanie standardów jakościowych
           obsługi odbiorców w wysokości określonej w taryfie lub w umowie.
         4. Koszty zakupu, o których mowa w ust. 2, są rozliczane w opłatach
           pobieranych od osób, o których mowa w ust. 2. Wysokość opłat powinna
           być ustalana w taki sposób, aby zapewniała wyłącznie pokrycie
           ponoszonych przez odbiorcę kosztów zakupu paliw gazowych, energii
           elektrycznej lub ciepła.
         5. Przepisy ust. 4 stosuje się odpowiednio do ustalania przez odbiorcę
           - właściciela lub zarządcę budynku opłat dla osób, o których mowa w
           ust. 2, do których ciepło dostarczane jest z własnych źródeł i
           instalacji cieplnych.
         6. W przypadku gdy wyłącznym odbiorcą paliw gazowych, energii
           elektrycznej lub ciepła dostarczanych do budynku jest właściciel lub
           zarządca budynku wielolokalowego, jest on odpowiedzialny za
           rozliczanie na poszczególne lokale całkowitych kosztów zakupu paliw
           gazowych, energii elektrycznej lub ciepła.
         7. Odbiorca może zlecić prowadzenie rozliczeń, o których mowa w ust.
           6, innej osobie albo jednostce organizacyjnej na podstawie odrębnej
           umowy.";
17) art. 46 otrzymuje brzmienie:
      "Art. 46. 1. Minister właściwy do spraw gospodarki w porozumieniu z
             ministrem właściwym do spraw finansów publicznych i po
             zasięgnięciu opinii Prezesa URE określi, w drodze rozporządzenia,
             szczegółowe zasady kształtowania i kalkulacji taryf dla paliw
             gazowych, energii elektrycznej i ciepła oraz szczegółowe zasady
             rozliczeń w obrocie paliwami gazowymi, energią elektryczną i
             ciepłem.
         2. Rozporządzenie, o którym mowa w ust. 1, powinno określać w
           szczególności rodzaje stosowanych taryf, w tym rodzaje stosowanych
           cen i stawek opłat, oraz sposób:
           1) ustalania kryteriów podziału odbiorców na grupy taryfowe,
           2) kalkulowania cen i stawek opłat oraz obliczania opłat, w tym
             stawek opłat za przyłączenie do sieci,
           3) różnicowania cen i stawek opłat dla grup taryfowych ze względu na
             ponoszone koszty,
           4) uwzględniania w kalkulacji kosztów, o których mowa w art. 9 ust.
             3 i art. 45 ust. 1a, poprawy efektywności i warunków prowadzonej
             działalności przez przedsiębiorstwa energetyczne,
           5) prowadzenia rozliczeń między przedsiębiorstwami energetycznymi, w
             tym w zakresie określonym w art. 45 ust. 1a,
           6) prowadzenia rozliczeń z odbiorcami, w tym wysokość opłat za
             nielegalny pobór paliw i energii oraz niedotrzymanie standardów
             jakościowych obsługi odbiorców.";
18) w art. 47:
   a) w ust. 1 dodaje się zdanie drugie w brzmieniu:
       "Przedsiębiorstwa energetyczne posiadające koncesje przedkładają taryfy
       z własnej inicjatywy lub na żądanie Prezesa URE.",
   b) ust. 3 otrzymuje brzmienie:
     "3. Prezes URE:
         1) ogłasza w Biuletynie URE, na koszt przedsiębiorstwa energetycznego,
           zatwierdzone taryfy dla paliw gazowych i energii elektrycznej - w
           terminie 14 dni od dnia zatwierdzenia taryfy,
         2) kieruje do ogłoszenia, na koszt przedsiębiorstwa energetycznego,
           we właściwym miejscowo wojewódzkim dzienniku urzędowym zatwierdzone
           taryfy dla ciepła - w terminie 7 dni od dnia zatwierdzenia taryfy.";
19) w art. 48 w ust. 2 wyrazy "art. 47 ust. 2-4" zastępuje się wyrazami "art. 47
  ust. 2 i ust. 3 pkt 1 oraz ust. 4";
20) w art. 49 dotychczasową treść oznacza się jako ust. 1 i dodaje się ust. 2 w
  brzmieniu:
   "2. Zwolnienie, o którym mowa w ust. 1, może dotyczyć określonej części
     działalności prowadzonej przez przedsiębiorstwo energetyczne, w zakresie,
     w jakim działalność ta prowadzona jest na rynku konkurencyjnym.";
21) w art. 52:
   a) skreśla się ust. 3,
   b) w ust. 4 w pkt 2 na końcu dodaje się wyrazy "oraz wzory etykiet";
22) w art. 54:
   a) w ust. 3 po wyrazach "są powoływane" dodaje się wyrazy "na okres 5 lat",
   b) po ust. 3 dodaje się ust. 3a w brzmieniu:
       "3a. Organ uprawniony do powoływania komisji kwalifikacyjnych, o których
          mowa w ust. 3, może odwołać członka komisji w przypadku:
         1) choroby trwale uniemożliwiającej sprawowanie funkcji,
         2) rezygnacji z członkostwa w komisji,
         3) niewywiązywania się z obowiązków członka komisji,
         4) utraty kwalifikacji umożliwiających powołanie w skład komisji.";
23) skreśla się art. 55;
24) w art. 56:
   a) w ust. 1:
     - po pkt 1 dodaje się pkt 1a w brzmieniu:
         "1a) nie przestrzega obowiązku zakupu energii elektrycznej, nałożonego
           przepisami wydanymi na podstawie art. 9 ust. 3,",
     - pkt 5 otrzymuje brzmienie:
         "5) stosuje ceny i taryfy, nie przestrzegając obowiązku ich
           przedstawienia Prezesowi URE do zatwierdzenia, o którym mowa w art.
           47,",
   b) w ust. 3 użyte dwukrotnie wyrazy "podmiotu gospodarczego" zastępuje się
     wyrazem "przedsiębiorcy",
   c) w ust. 5 wyrazy "kierownika podmiotu gospodarczego" zastępuje się
     wyrazami "kierownika przedsiębiorstwa energetycznego".
                                     Art. 2.
Przedsiębiorstwa energetyczne zajmujące się przesyłaniem i dystrybucją paliw
gazowych lub energii elektrycznej w terminie do dnia 31 grudnia 2000 r.
dostosują uzgodnione z Prezesem URE przed dniem wejścia w życie niniejszej
ustawy plany rozwoju w zakresie zaspokojenia obecnego i przyszłego
zapotrzebowania na paliwa gazowe lub energię elektryczną do wymogów określonych
w niniejszej ustawie.
                                     Art. 3.
W terminie 6 miesięcy od dnia wejścia w życie niniejszej ustawy Prezes URE
udzieli z urzędu koncesji przedsiębiorstwom energetycznym działającym lub
będącym w budowie w dniu wejścia w życie niniejszej ustawy, o ile spełniają one
warunki określone w dotychczas obowiązujących przepisach, a wymóg uzyskania
koncesji wynika z przepisów niniejszej ustawy.
                                     Art. 4.
1. Koncesje udzielone przedsiębiorstwom energetycznym przed dniem wejścia w
  "ycie niniejszej ustawy wygasają z dniem 31 grudnia 2000 r. w zakresie obrotu
  gazem ziemnym z zagranicą.
2. Przedsiębiorstwa energetyczne, o których mowa w ust. 1, mogą na
  dotychczasowych zasadach prowadzić obrót gazem ziemnym z zagranicą, jeżeli
  przed dniem 31 grudnia 2000 r. złożą wniosek o udzielenie przez Prezesa URE
  koncesji na prowadzenie działalności gospodarczej w zakresie obrotu gazem
  ziemnym z zagranicą, jednak nie dłużej niż do dnia prawomocnego
  rozstrzygnięcia w sprawie.
3. W sprawach o udzielenie koncesji na obrót paliwami gazowymi wszczętych a nie
  zakończonych do dnia 31 grudnia 2000 r. stosuje się przepisy ustawy
  wymienionej w art. 1 w brzmieniu nadanym niniejszą ustawą.
                                        
                                     Art. 5.
Obowiązujące taryfy, sporządzone na podstawie dotychczas obowiązujących
przepisów, zachowują ważność po dniu 1 lipca 2000 r. w zakresie, w jakim nie są
sprzeczne z przepisami niniejszej ustawy i przepisami wykonawczymi wydanymi na
podstawie upoważnień, w brzmieniu nadanym niniejszą ustawą.
                                     Art. 6.
Komisje kwalifikacyjne powołane na podstawie dotychczas obowiązujących przepisów
działają do upływu pięciu lat od dnia powołania tych komisji.
                                     Art. 7.
Przepisy wykonawcze wydane przed dniem wejścia w życie niniejszej ustawy na
podstawie upoważnień zmienionych tą ustawą zachowują moc do czasu wejścia w
życie przepisów wykonawczych wydanych na podstawie upoważnień, w brzmieniu
nadanym niniejszą ustawą, o ile nie są sprzeczne z jej przepisami.
                                     Art. 8.
Ustawa wchodzi w życie z dniem ogłoszenia.
       
     
     
     
