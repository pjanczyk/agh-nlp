



Dz.U. z 2000 r. Nr 39, poz. 443
                                                                              
                                                                              
                                                                              
                                    USTAWA
                          z dnia 14 kwietnia 2000 r.
                                       
                          o umowach międzynarodowych
                                       
                                       
                                  Rozdział 1
                                Przepisy ogólne
                                       
                                    Art. 1.
Ustawa określa zasady oraz tryb zawierania, ratyfikowania, zatwierdzania,
ogłaszania, wykonywania, wypowiadania i zmian zakresu obowiązywania umów
międzynarodowych.
                                       
                                    Art. 2.
W rozumieniu niniejszej ustawy:
   1) umowa międzynarodowa oznacza porozumienie między Rzecząpospolitą Polską
     a innym podmiotem lub podmiotami prawa międzynarodowego, regulowane przez
     prawo międzynarodowe, niezależnie od tego, czy jest ujęte w jednym
     dokumencie czy w większej liczbie dokumentów, bez względu na jego nazwę
     oraz bez względu na to, czy jest zawierane w imieniu państwa, rządu czy
     ministra kierującego działem administracji rządowej właściwego do spraw,
     których dotyczy umowa międzynarodowa,
   2) zawieranie umowy międzynarodowej obejmuje: rozpoczęcie i prowadzenie
     negocjacji, przyjęcie tekstu umowy, wyrażenie zgody na podpisanie umowy
     oraz podpisanie umowy, jeżeli jego skutkiem nie jest związanie
     Rzeczypospolitej Polskiej umową międzynarodową,
   3) związanie umową międzynarodową obejmuje wszelkie czynności przewidziane
     w prawie międzynarodowym, a w szczególności w Konwencji wiedeńskiej o
     prawie traktatów, sporządzonej w Wiedniu dnia 23 maja 1969 r. (Dz. U. z
     1990 r. Nr 74, poz. 439), w wyniku których Rzeczpospolita Polska staje
     się stroną tej umowy.
                                       
                                    Art. 3.
Z zastrzeżeniem przepisów ustawy, czynności w stosunkach międzynarodowych
dotyczących zawierania umów międzynarodowych, związania Rzeczypospolitej
Polskiej takimi umowami oraz obowiązywania i wypowiadania umów
międzynarodowych dokonuje minister właściwy do spraw zagranicznych.
                                       
                                    Art. 4.
Przepisy niniejszej ustawy odnoszące się do ministra stosuje się odpowiednio
do kierownika centralnego organu administracji rządowej.
                                       
                                  Rozdział 2
                       Zawieranie umowy międzynarodowej
                                       
                                    Art. 5.
1. Minister kierujący działem administracji rządowej właściwy do spraw,
  których dotyczy umowa międzynarodowa, po uzgodnieniu projektu umowy i
  instrukcji negocjacyjnej z ministrem właściwym do spraw zagranicznych oraz z
  innymi zainteresowanymi ministrami, składa Prezesowi Rady Ministrów wniosek
  o udzielenie zgody na rozpoczęcie negocjacji umowy międzynarodowej.
2. Prezes Rady Ministrów wyznacza organ właściwy do prowadzenia negocjacji
  oraz określa zakres jego upoważnienia.
                                       
                                    Art. 6.
1. Organ właściwy do prowadzenia negocjacji składa Radzie Ministrów, po
  uzgodnieniu z ministrem właściwym do spraw zagranicznych oraz innymi
  właściwymi ministrami, wniosek o udzielenie zgody na podpisanie umowy
  międzynarodowej i proponuje, w uzasadnionych przypadkach, treść zastrzeżeń
  strony polskiej do umowy wielostronnej.
2. Wniosek, o którym mowa w ust. 1, określa tryb związania umową
  międzynarodową Rzeczypospolitej Polskiej.
3. Rada Ministrów, w drodze uchwały, udziela zgody na podpisanie umowy
  międzynarodowej.
4. Przepisy ust. 1-3 stosuje się odpowiednio do umów międzynarodowych
  niepodpisywanych, o których mowa w art. 13 ust. 1.
                                       
                                    Art. 7.
Rada Ministrów, na wniosek organu właściwego do prowadzenia negocjacji,
podejmuje uchwałę w sprawie sprzeciwu wobec zastrzeżenia innej umawiającej się
strony złożonego do umowy wielostronnej.
                                    Art. 8.
Rada Ministrów, mając na uwadze specyfikę stosunków międzynarodowych, określi
w drodze rozporządzenia, tryb opracowania projektu umowy międzynarodowej i
instrukcji negocjacyjnej uwzględniając przypadki, w których organ właściwy do
prowadzenia negocjacji może je prowadzić bez projektu umowy międzynarodowej
lub pisemnej instrukcji negocjacyjnej, oraz określi wzory wniosków, o których
mowa w art. 5-7. Rozporządzenie określi w szczególności sposób uzasadniania
projektów umów międzynarodowych.
                                       
                                  Rozdział 3
                                Pełnomocnictwa
                                       
                                    Art. 9.
W przypadku gdy jest wymagane pełnomocnictwo do prowadzenia negocjacji oraz
przyjęcia tekstu umowy międzynarodowej, pełnomocnictwa udziela minister
właściwy do spraw zagranicznych na wniosek organu właściwego do prowadzenia
negocjacji.
                                       
                                   Art. 10.
W przypadku gdy jest wymagane pełnomocnictwo do podpisania umowy
międzynarodowej, pełnomocnictwa udziela Prezes Rady Ministrów na wniosek
ministra właściwego do spraw zagranicznych.
                                       
                                   Art. 11.
Rada Ministrów określi, w drodze rozporządzenia, wzory i terminy składania
wniosków w sprawach, o których mowa w art. 9 i 10.
                                       
                                  Rozdział 4
               Ratyfikacja i zatwierdzenie umowy międzynarodowej
                                       
                                   Art. 12.
1. Związanie Rzeczypospolitej Polskiej umową międzynarodową wymaga zgody
  wyrażonej w drodze ratyfikacji lub przez zatwierdzenie.
2. Ratyfikacji podlegają umowy międzynarodowe, o których mowa w art. 89 ust.
  1 i art. 90 Konstytucji Rzeczypospolitej Polskiej, oraz inne umowy
  międzynarodowe, które przewidują wymóg ratyfikacji albo ją dopuszczają, a
  szczególne okoliczności to uzasadniają.
3. Umowa międzynarodowa, która nie podlega ratyfikacji, wymaga zatwierdzenia
  przez Radę Ministrów.
                                       
                                   Art. 13.
1. Związanie Rzeczypospolitej Polskiej umową międzynarodową może nastąpić
  również w drodze podpisania, wymiany not lub w inny sposób dopuszczony przez
  prawo międzynarodowe. W takim przypadku zatwierdzenie w rozumieniu art. 12
  ust. 3 jest dokonywane przez udzielenie zgody, o której mowa w art. 6.
2. Związanie Rzeczypospolitej Polskiej umową międzynarodową, w sposób
  określony w ust. 1, może nastąpić w szczególności, gdy:
   1) ustawa upoważnia do zawarcia umowy międzynarodowej w ten sposób, a
     zawarta umowa międzynarodowa nie narusza przepisów ustawy upoważniającej,
     lub
   2) umowa międzynarodowa ma charakter wykonawczy w stosunku do obowiązującej
     umowy międzynarodowej i nie wypełnia przesłanek określonych w art. 89
     ust. 1 lub art. 90 Konstytucji Rzeczypospolitej Polskiej, lub
   3) celem umowy międzynarodowej jest zmiana obowiązującej umowy, w tym
     załącznika do niej, a zmiana umowy międzynarodowej lub załącznika nie
     wypełnia przesłanek określonych w art. 89 ust. 1 lub art. 90 Konstytucji
     Rzeczypospolitej Polskiej, lub
   4) wymagają tego inne szczególne okoliczności, a umowa międzynarodowa nie
     wypełnia przesłanek określonych w art. 89 ust. 1 lub art. 90 Konstytucji
     Rzeczypospolitej Polskiej.
                                       
                                   Art. 14.
Organ właściwy do prowadzenia negocjacji lub minister kierujący działem
administracji rządowej właściwy do spraw, których dotyczy umowa
międzynarodowa, po uzgodnieniu z zainteresowanymi ministrami, składa Radzie
Ministrów,  za pośrednictwem ministra właściwego do spraw zagranicznych,
wniosek o ratyfikację lub zatwierdzenie umowy międzynarodowej.
                                       
                                   Art. 15.
1. Rada Ministrów podejmuje uchwałę o przedłożeniu umowy  międzynarodowej
  Prezydentowi Rzeczypospolitej Polskiej do ratyfikacji lub o jej
  zatwierdzeniu.
2. Minister właściwy do spraw zagranicznych przedkłada Prezydentowi
  Rzeczypospolitej Polskiej do ratyfikacji umowę międzynarodową wraz z
  uzasadnieniem oraz projektem dokumentu ratyfikacyjnego.
3. Przedłożenie umowy międzynarodowej Prezydentowi Rzeczypospolitej Polskiej
  do ratyfikacji jest dokonywane po uzyskaniu zgody, o której mowa w art. 89
  ust. 1 i art. 90 Konstytucji Rzeczypospolitej Polskiej lub po zawiadomieniu
  Sejmu Rzeczypospolitej Polskiej zgodnie z art. 89 ust. 2 Konstytucji
  Rzeczypospolitej Polskiej.
4. W przypadku wyrażenia przez Sejm Rzeczypospolitej Polskiej negatywnej
  opinii, w terminie 30 dni od dnia zawiadomienia, co do zasadności wyboru
  trybu ratyfikacji umowy międzynarodowej, o którym mowa w art. 89 ust. 2
  Konstytucji Rzeczypospolitej Polskiej, Rada Ministrów zajmuje ponowne
  stanowisko w tej sprawie.
                                       
                                   Art. 16.
Rada Ministrów określi, w drodze rozporządzenia, wzory wniosków, o których
mowa w art. 14, oraz rodzaje dokumentów, które przygotowuje i dołącza do tych
wniosków minister właściwy do spraw zagranicznych, uwzględniając w
szczególności aby wnioski zawierały proponowany tekst zastrzeżeń lub
deklaracji interpretacyjnych formułowanych przez Rzeczpospolitą Polską lub
sprzeciwów Rzeczypospolitej Polskiej wobec zastrzeżeń innych umawiających się
stron.
                                       
                                   Art. 17.
Przepisy niniejszej ustawy dotyczące ratyfikacji lub zatwierdzenia umowy
międzynarodowej stosuje się odpowiednio do przystąpienia do takiej umowy.
                                       
                                  Rozdział 5
                       Ogłaszanie umowy międzynarodowej
                                       
                                   Art. 18.
1. Ratyfikowana umowa międzynarodowa wraz z dotyczącymi jej oświadczeniami
  rządowymi oraz umowa międzynarodowa, o której mowa w art. 13 ust. 2 pkt 1
  oraz pkt 2 i 3, o ile stanowi umowę wykonawczą w stosunku do ratyfikowanej
  umowy międzynarodowej lub zmienia ratyfikowaną umowę międzynarodową, jest
  ogłaszana niezwłocznie, wraz z dotyczącymi jej oświadczeniami rządowymi, w
  Dzienniku Ustaw Rzeczypospolitej Polskiej, zwanym dalej "Dziennikiem Ustaw".
2. Ogłoszenie innej niż ratyfikowana za uprzednią zgodą wyrażoną w ustawie
  umowy międzynarodowej, o której mowa w ust. 1, zarządza Prezydent
  Rzeczypospolitej Polskiej na wniosek ministra właściwego do spraw
  zagranicznych.
3. Umowa międzynarodowa, inna niż wymieniona w ust. 1, jest ogłaszana wraz z
  dotyczącymi jej oświadczeniami rządowymi, niezwłocznie w Dzienniku Urzędowym
  Rzeczypospolitej Polskiej "Monitor Polski", zwanym dalej "Monitorem
  Polskim". Ogłoszenie zarządza Prezes Rady Ministrów na wniosek ministra
  kierującego działem administracji rządowej właściwego do spraw, których
  dotyczy ta umowa.
4. Prezes Rady Ministrów, na wniosek ministra kierującego działem
  administracji rządowej właściwego do spraw, których dotyczy umowa
  międzynarodowa, może w wyjątkowych przypadkach, ze względu na istotny
  interes państwa, w szczególności  interes obronności, bezpieczeństwa państwa
  i obywateli, odstąpić od obowiązku ogłoszenia tej umowy w Monitorze Polskim.
5. W uzasadnionych przypadkach, odpowiednio Prezydent Rzeczypospolitej
  Polskiej lub Prezes Rady Ministrów mogą odstąpić od ogłoszenia w Dzienniku
  Ustaw lub Monitorze Polskim dołączonego do umowy międzynarodowej aneksu lub
  załącznika, jeżeli zawierają one szczegółowe przepisy o charakterze
  specjalistycznym, niezastrzeżone do regulacji ustawowej, dotyczące
  niewielkiej liczby podmiotów i nieodnoszące się do praw obywateli. W takim
  przypadku oświadczenie rządowe, ogłoszone wraz z umową międzynarodową w
  Dzienniku Ustaw lub Monitorze Polskim, zawiera informację o miejscu
  udostępniania lub publikacji tekstu aneksu lub załącznika.
                                       
                                   Art. 19.
Rada Ministrów określi, w drodze rozporządzenia, szczegółowe zasady ogłaszania
i przechowywania umów międzynarodowych, mając w szczególności na uwadze
udostępnienie umowy międzynarodowej w języku polskim oraz w jednym z języków,
w których został sporządzony tekst autentyczny.
                                       
                                  Rozdział 6
                       Wykonywanie umowy międzynarodowej
                                       
                                   Art. 20.
1. Minister kierujący działem administracji rządowej właściwy do spraw,
  których dotyczy umowa międzynarodowa, jest odpowiedzialny za wykonywanie
  obowiązków i korzystanie z praw wynikających dla Rzeczypospolitej Polskiej z
  tej umowy.
2. Minister, o którym mowa w ust. 1, zawiadamia ministra właściwego do spraw
  zagranicznych o przypadkach niewykonywania lub nieprawidłowego wykonywania
  umowy międzynarodowej.
                                       
                                   Art. 21.
W przypadku powstania sporu ze stroną lub stronami umowy międzynarodowej, o
poddaniu sporu sądowi, arbitrażowi lub koncyliacji decyduje Rada Ministrów na
wniosek ministra właściwego do spraw, których dotyczy ta umowa, uzgodniony z
ministrem właściwym do spraw zagranicznych.
                                       
                                  Rozdział 7
      Wypowiedzenie i zmiana zakresu obowiązywania umowy międzynarodowej
                                       
                                   Art. 22.
1. Do wypowiedzenia umowy międzynarodowej stosuje się odpowiednio przepisy
  art. 14 i art. 15 ust. 1 i 2.
2. Przedłożenie Prezydentowi Rzeczypospolitej Polskiej do wypowiedzenia umowy
  międzynarodowej ratyfikowanej za zgodą, o której mowa w art. 89 ust. 1 i
  art. 90 Konstytucji Rzeczypospolitej Polskiej, jest dokonywane po uzyskaniu
  zgody wyrażonej w ustawie.
3. Oświadczenia rządowe o wypowiedzeniu umowy międzynarodowej ogłasza się w
  trybie, w jakim została ogłoszona umowa międzynarodowa.
                                       
                                   Art. 23.
Minister kierujący działem administracji rządowej właściwy do spraw, których
dotyczy umowa międzynarodowa, po uzgodnieniu z zainteresowanymi ministrami,
składa Radzie Ministrów, za pośrednictwem ministra właściwego do spraw
zagranicznych, wniosek o:
   1) przedłużenie obowiązywania umowy międzynarodowej, która nie zawiera
     klauzuli o automatycznym przedłużeniu mocy obowiązującej,
   2) zmianę, która nie polega na zawarciu nowej umowy międzynarodowej, w tym
     wycofanie zastrzeżenia zgłoszonego przez Rzeczpospolitą Polską,
   3) zawieszenie lub przywrócenie stosowania umowy międzynarodowej.
                                       
                                   Art. 24.
Rada Ministrów określi, w drodze rozporządzenia, wzór wniosku o wypowiedzenie
umowy międzynarodowej oraz wzory wniosków, o których mowa w art. 23, a także
rodzaje dokumentów, które przygotowuje i dołącza do wniosku minister właściwy
do spraw zagranicznych. Rozporządzenie określi w szczególności sposób
uzasadniania wniosków.
                                       
                                   Art. 25.
1. Decyzję w sprawie zmiany zakresu obowiązywania umowy międzynarodowej, o
  której mowa w art. 23, podejmuje:
   1) Prezydent Rzeczypospolitej Polskiej, na wniosek Rady Ministrów - w
     przypadku ratyfikowanej umowy międzynarodowej,
   2) Rada Ministrów - w przypadku innych umów międzynarodowych.
2. Zmiana zakresu obowiązywania umowy międzynarodowej dotycząca umowy
  ratyfikowanej za zgodą, o której mowa w art. 89 ust. 1 i art. 90 Konstytucji
  Rzeczypospolitej Polskiej, wymaga uprzedniej zgody wyrażonej w ustawie.
3. Przedłożenie Prezydentowi Rzeczypospolitej Polskiej wniosku dotyczącego
  umowy, o której mowa w ust. 2, dokonywane jest po uzyskaniu zgody wyrażonej
  w ustawie.
4. O dokonaniu czynności, o których mowa w ust. 1, dotyczących ratyfikowanej
  umowy międzynarodowej Prezydent Rzeczypospolitej Polskiej zawiadamia Sejm i
  Senat Rzeczypospolitej Polskiej.
5. Oświadczenie rządowe o zmianie zakresu obowiązywania umowy
  międzynarodowej, o której mowa w art. 23, ogłasza się w trybie, w jakim
  została ogłoszona umowa międzynarodowa.
                                  Rozdział 8
                        Przepisy przejściowe i końcowe
                                       
                                   Art. 26.
Do czynności dotyczących umów międzynarodowych, które zostały rozpoczęte, a
niezakończone przed dniem wejścia w życie ustawy, stosuje się przepisy
niniejszej ustawy.
                                       
                                   Art. 27.
Ustawa wchodzi w życie po upływie 30 dni od dnia ogłoszenia.
                                       
                                       
                                       
                                       
