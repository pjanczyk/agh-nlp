



Dz.U. z 2001 r. Nr 130, poz. 1450
                                       
 
                                        
                                       
                                       
                                  U S T A W A
                          z dnia 18 września 2001 r.
                                       
                           o podpisie elektronicznym
                                       
                                       
                                  Rozdział I
                                Przepisy ogólne
                                       
                                    Art. 1.
Ustawa określa warunki stosowania podpisu elektronicznego, skutki prawne jego
stosowania, zasady świadczenia usług certyfikacyjnych oraz zasady nadzoru nad
podmiotami świadczącymi te usługi.
                                    Art. 2.
Przepisy ustawy stosuje się do podmiotów świadczących usługi certyfikacyjne,
mających siedzibę lub świadczących usługi na terytorium Rzeczypospolitej
Polskiej.
                                    Art. 3.
Użyte w ustawie wyrażenia oznaczają:
   1) podpis elektroniczny - dane w postaci elektronicznej, które wraz z innymi
     danymi, do których zostały dołączone lub z którymi są logicznie powiązane,
     służą do identyfikacji osoby składającej podpis elektroniczny,
   2) bezpieczny podpis elektroniczny - podpis elektroniczny, który:
     a) jest przyporządkowany wyłącznie do osoby składającej ten podpis,
     b) jest sporządzany za pomocą podlegających wyłącznej kontroli osoby
       składającej podpis elektroniczny bezpiecznych urządzeń służących do
       składania podpisu elektronicznego i danych służących do składania
       podpisu elektronicznego,
     c) jest powiązany z danymi, do których został dołączony, w taki sposób,
       że jakakolwiek późniejsza zmiana tych danych jest rozpoznawalna,
   3) osoba składająca podpis elektroniczny - osobę fizyczną posiadającą
     urządzenie służące do składania podpisu elektronicznego, która działa w
     imieniu własnym albo w imieniu innej osoby fizycznej, prawnej albo
     jednostki organizacyjnej nieposiadającej osobowości prawnej,
   4) dane służące do składania podpisu elektronicznego - niepowtarzalne i
     przyporządkowane osobie fizycznej dane, które są wykorzystywane przez tę
     osobę do składania podpisu elektronicznego,
   5) dane służące do weryfikacji podpisu elektronicznego - niepowtarzalne i
     przyporządkowane osobie fizycznej dane, które są wykorzystywane do
     identyfikacji osoby składającej podpis elektroniczny,
   6) urządzenie służące do składania podpisu elektronicznego - sprzęt i
     oprogramowanie skonfigurowane w sposób umożliwiający złożenie podpisu lub
     poświadczenia elektronicznego przy wykorzystaniu danych służących do
     składania podpisu lub poświadczenia elektronicznego,
   7) bezpieczne urządzenie służące do składania podpisu elektronicznego urządzenie
służące do składania podpisu elektronicznego spełniające
     wymagania określone w ustawie,
   8) urządzenie służące do weryfikacji podpisu elektronicznego - sprzęt i
     oprogramowanie skonfigurowane w sposób umożliwiający identyfikację osoby
     fizycznej, która złożyła podpis elektroniczny, przy wykorzystaniu danych
     służących do weryfikacji podpisu elektronicznego lub w sposób
     umożliwiający identyfikację podmiotu świadczącego usługi certyfikacyjne
     lub organu wydającego zaświadczenia certyfikacyjne, przy wykorzystaniu
     danych służących do weryfikacji poświadczenia elektronicznego,
   9) bezpieczne urządzenie służące do weryfikacji podpisu elektronicznego urządzenie
służące do weryfikacji podpisu elektronicznego spełniające
     wymagania określone w ustawie,
  10) certyfikat - elektroniczne zaświadczenie, za pomocą którego dane służące
     do weryfikacji podpisu elektronicznego są przyporządkowane do osoby
     składającej podpis elektroniczny i które umożliwiają identyfikację tej
     osoby,
  11) zaświadczenie certyfikacyjne - elektroniczne zaświadczenie, za pomocą
     którego dane służące do weryfikacji poświadczenia elektronicznego są
     przyporządkowane do podmiotu świadczącego usługi certyfikacyjne lub
     organu, o którym mowa w art. 30 ust. 1, i które umożliwiają identyfikację
     tego podmiotu lub organu,
  12) kwalifikowany certyfikat - certyfikat spełniający warunki określone w
     ustawie, wydany przez kwalifikowany podmiot świadczący usługi
     certyfikacyjne, spełniający wymogi określone w ustawie,
  13) usługi certyfikacyjne - wydawanie certyfikatów, znakowanie czasem lub
     inne usługi związane z podpisem elektronicznym,
  14) podmiot świadczący usługi certyfikacyjne - przedsiębiorcę w rozumieniu
     przepisów ustawy z dnia 19 listopada 1999 r. - Prawo działalności
     gospodarczej (Dz.U. Nr 101, poz. 1178, z 2000 r. Nr 86, poz. 958 i Nr 114,
     poz. 1193 oraz z 2001 r. Nr 49, poz. 509 i Nr 67, poz. 679), Narodowy Bank
     Polski albo organ władzy publicznej, świadczący co najmniej jedną z usług,
     o których mowa w pkt 13,
  15) kwalifikowany podmiot świadczący usługi certyfikacyjne - podmiot
     świadczący usługi certyfikacyjne, wpisany do rejestru kwalifikowanych
     podmiotów świadczących usługi certyfikacyjne,
  16) znakowanie czasem - usługę polegającą na dołączaniu do danych w postaci
     elektronicznej logicznie powiązanych z danymi opatrzonymi podpisem lub
     poświadczeniem elektronicznym, oznaczenia czasu w chwili wykonania tej
     usługi oraz poświadczenia elektronicznego tak powstałych danych przez
     podmiot świadczący tę usługę,
  17) polityka certyfikacji - szczegółowe rozwiązania, w tym techniczne i
     organizacyjne, wskazujące sposób, zakres oraz warunki bezpieczeństwa
     tworzenia i stosowania certyfikatów,
  18) odbiorca usług certyfikacyjnych - osobę fizyczną, osobę prawną lub
     jednostkę organizacyjną nieposiadającą osobowości prawnej, która:
     a) zawarła z podmiotem świadczącym usługi certyfikacyjne umowę o
       świadczenie usług certyfikacyjnych, lub
     b) w granicach określonych w polityce certyfikacji może działać w oparciu
       o certyfikat lub inne dane elektronicznie poświadczone przez podmiot
       świadczący usługi certyfikacyjne,
  19) poświadczenie elektroniczne - dane w postaci elektronicznej, które wraz
     z innymi danymi, do których zostały dołączone lub logicznie z nimi
     powiązane, umożliwiają identyfikację podmiotu świadczącego usługi
     certyfikacyjne lub organu wydającego zaświadczenia certyfikacyjne, oraz
     spełniają następujące wymagania:
     a) są sporządzane za pomocą podlegających wyłącznej kontroli podmiotu
       świadczącego usługi certyfikacyjne lub organu wydającego zaświadczenie
       certyfikacyjne bezpiecznych urządzeń służących do składania podpisu
       elektronicznego i danych służących do składania poświadczenia
       elektronicznego,
     b) jakakolwiek zmiana danych poświadczonych jest rozpoznawalna,
  20) dane służące do składania poświadczenia elektronicznego - niepowtarzalne
     i przyporządkowane do podmiotu świadczącego usługi certyfikacyjne lub
     organu wydającego zaświadczenia certyfikacyjne dane, które są
     wykorzystywane przez ten podmiot lub organ do składania poświadczenia
     elektronicznego,
  21) dane służące do weryfikacji poświadczenia elektronicznego niepowtarzalne
i przyporządkowane do podmiotu świadczącego usługi
     certyfikacyjne lub organu wydającego zaświadczenia certyfikacyjne dane,
     które są wykorzystywane do identyfikacji podmiotu lub organu składającego
     poświadczenie elektroniczne,
  22) weryfikacja bezpiecznego podpisu elektronicznego - czynności, które
     pozwalają na identyfikację osoby składającej podpis elektroniczny, oraz
     pozwalają stwierdzić, że podpis został złożony za pomocą danych służących
     do składania podpisu elektronicznego przyporządkowanych do tej osoby, a
     także że dane opatrzone tym podpisem nie uległy zmianie po złożeniu
     podpisu elektronicznego.
                                    Art. 4.
Certyfikat wydany przez podmiot świadczący usługi certyfikacyjne, niemający
siedziby na terytorium Rzeczypospolitej Polskiej i nieświadczący usług na jej
terytorium, zrównuje się pod względem prawnym z kwalifikowanymi certyfikatami
wydanymi przez kwalifikowany podmiot świadczący usługi certyfikacyjne, mający
siedzibę lub świadczący usługi na terytorium Rzeczypospolitej Polskiej, jeżeli
zostanie spełniona jedna z poniższych przesłanek:
   1) podmiot świadczący usługi certyfikacyjne, który wydał ten certyfikat,
     został wpisany do rejestru kwalifikowanych podmiotów świadczących usługi
     certyfikacyjne,
   2) przewiduje to umowa międzynarodowa, której stroną jest Rzeczpospolita
     Polska, o wzajemnym uznaniu certyfikatów,
   3) podmiot świadczący usługi certyfikacyjne, który wydał ten certyfikat,
     spełnia wymagania ustawy i została mu udzielona akredytacja w państwie
     członkowskim Unii Europejskiej,
   4) podmiot świadczący usługi certyfikacyjne, mający siedzibę na terytorium
     Wspólnoty Europejskiej spełniający wymogi ustawy, udzielił gwarancji za
     ten certyfikat,
   5) certyfikat ten został uznany za kwalifikowany w drodze umowy
     międzynarodowej zawartej pomiędzy Wspólnotą Europejską a państwami
     trzecimi lub organizacjami międzynarodowymi,
   6) podmiot świadczący usługi certyfikacyjne, który wydał ten certyfikat,
     został uznany w drodze umowy międzynarodowej zawartej pomiędzy Wspólnotą
     Europejską a państwami trzecimi lub organizacjami międzynarodowymi.
   
                                  Rozdział II
                     Skutki prawne podpisu elektronicznego
                                       
                                    Art. 5.
1. Bezpieczny podpis elektroniczny weryfikowany przy pomocy kwalifikowanego
  certyfikatu wywołuje skutki prawne określone ustawą, jeżeli został złożony w
  okresie ważności tego certyfikatu. Bezpieczny podpis elektroniczny złożony w
  okresie zawieszenia kwalifikowanego certyfikatu wykorzystywanego do jego
  weryfikacji wywołuje skutki prawne z chwilą uchylenia tego zawieszenia.
2. Dane w postaci elektronicznej opatrzone bezpiecznym podpisem elektronicznym
  weryfikowanym przy pomocy ważnego kwalifikowanego certyfikatu są równoważne
  pod względem skutków prawnych dokumentom opatrzonym podpisami własnoręcznymi,
  chyba że przepisy odrębne stanowią inaczej.
3. Bezpieczny podpis elektroniczny weryfikowany przy pomocy kwalifikowanego
  certyfikatu zapewnia integralność danych opatrzonych tym podpisem i
  jednoznaczne wskazanie kwalifikowanego certyfikatu, w ten sposób, że
  rozpoznawalne są wszelkie zmiany tych danych oraz zmiany wskazania
  kwalifikowanego certyfikatu wykorzystywanego do weryfikacji tego podpisu,
  dokonane po złożeniu podpisu.
                                    Art. 6.
1. Bezpieczny podpis elektroniczny weryfikowany przy pomocy ważnego
  kwalifikowanego certyfikatu stanowi dowód tego, że został on złożony przez
  osobę określoną w tym certyfikacie, jako składającą podpis elektroniczny.
2. Przepis ust. 1 nie odnosi się do certyfikatu po upływie terminu jego
  ważności lub od dnia jego unieważnienia oraz w okresie jego zawieszenia,
  chyba że zostanie udowodnione, że podpis został złożony przed upływem terminu
  ważności certyfikatu lub przed jego unieważnieniem albo zawieszeniem.
3. Nie można powoływać się, że podpis elektroniczny weryfikowany przy pomocy
  ważnego kwalifikowanego certyfikatu nie został złożony za pomocą bezpiecznych
  urządzeń i danych, podlegających wyłącznej kontroli osoby składającej podpis
  elektroniczny.
                                       
                                    Art. 7.
1. Podpis elektroniczny może być znakowany czasem.
2. Znakowanie czasem przez kwalifikowany podmiot świadczący usługi
  certyfikacyjne wywołuje w szczególności skutki prawne daty pewnej w
  rozumieniu przepisów Kodeksu cywilnego.
3. Uważa się, że podpis elektroniczny znakowany czasem przez kwalifikowany
  podmiot świadczący usługi certyfikacyjne został złożony nie później niż w
  chwili dokonywania tej usługi. Domniemanie to istnieje do dnia utraty
  ważności zaświadczenia certyfikacyjnego wykorzystywanego do weryfikacji tego
  znakowania. Przedłużenie istnienia domniemania wymaga kolejnego znakowania
  czasem podpisu elektronicznego wraz z danymi służącymi do poprzedniej
  weryfikacji przez kwalifikowany podmiot świadczący tę usługę.
                                    Art. 8.
Nie można odmówić ważności i skuteczności podpisowi elektronicznemu tylko na
tej podstawie, że istnieje w postaci elektronicznej lub dane służące do
weryfikacji podpisu nie mają kwalifikowanego certyfikatu, lub nie został
złożony za pomocą bezpiecznego urządzenia służącego do składania podpisu
elektronicznego.
                                 Rozdział III
            Obowiązki podmiotów świadczących usługi certyfikacyjne
                                       
                                    Art. 9.
1. Prowadzenie działalności w zakresie świadczenia usług certyfikacyjnych nie
  wymaga uzyskania zezwolenia, ani koncesji.
2. Organy władzy publicznej i Narodowy Bank Polski mogą świadczyć usługi
  certyfikacyjne, z zastrzeżeniem ust. 3, wyłącznie na użytek własny lub innych
  organów władzy publicznej.
3. Jednostka samorządu terytorialnego może świadczyć usługi certyfikacyjne na
  zasadach niezarobkowych także dla członków wspólnoty samorządowej.
                                   Art. 10.
1. Kwalifikowany podmiot świadczący usługi certyfikacyjne wydający
  kwalifikowane certyfikaty jest obowiązany:
   1) zapewnić techniczne i organizacyjne możliwości szybkiego i niezawodnego
     wydawania, zawieszania i unieważniania certyfikatów oraz określenia czasu
     dokonania tych czynności,
   2) stwierdzić tożsamość osoby ubiegającej się o certyfikat,
   3) zapewnić środki przeciwdziałające fałszerstwom certyfikatów i innych
     danych poświadczanych elektronicznie przez te podmioty, w szczególności
     przez ochronę urządzeń i danych wykorzystywanych przy świadczeniu usług
     certyfikacyjnych,
   4) zawrzeć umowę ubezpieczenia odpowiedzialności cywilnej za szkody
     wyrządzone odbiorcom usług certyfikacyjnych,
   5) poinformować osobę ubiegającą się o certyfikat, przed zawarciem z nią
     umowy, o warunkach uzyskania i używania certyfikatu, w tym o wszelkich
     ograniczeniach jego użycia,
   6) używać systemów do tworzenia i przechowywania certyfikatów, w sposób
     zapewniający możliwość wprowadzania i zmiany danych jedynie osobom
     uprawnionym,
   7) jeżeli podmiot zapewnia publiczny dostęp do certyfikatów to ich
     publikacja wymaga uprzedniej zgody osoby, której wydano ten certyfikat,
   8) udostępniać odbiorcy usług certyfikacyjnych pełny wykaz bezpiecznych
     urządzeń do składania i weryfikacji podpisów elektronicznych i warunki
     techniczne, jakim te urządzenia powinny odpowiadać,
   9) zapewnić, w razie tworzenia przez niego danych służących do składania
     podpisu elektronicznego, poufność procesu ich tworzenia, a także nie
     przechowywać i nie kopiować tych danych ani innych danych, które mogłyby
     służyć do ich odtworzenia, oraz nie udostępniać ich nikomu innemu poza
     osobą, która będzie składała za ich pomocą podpis elektroniczny,
  10) zapewnić, w razie tworzenia przez niego danych służących do składania
     podpisu elektronicznego, aby dane te z prawdopodobieństwem graniczącym z
     pewnością wystąpiły tylko raz,
  11) publikować dane, które umożliwią weryfikację, w tym również w sposób
     elektroniczny, autentyczności i ważności certyfikatów oraz innych danych
     poświadczanych elektronicznie przez ten podmiot oraz zapewnić nieodpłatny
     dostęp do tych danych odbiorcom usług certyfikacyjnych.
2. Kwalifikowany podmiot świadczący usługi certyfikacyjne polegające na
  znakowaniu czasem jest obowiązany spełnić wymogi, o których mowa w ust. 1 pkt
  3, 4 i 8, oraz używać systemów do znakowania czasem, tworzenia i
  przechowywania zaświadczeń certyfikacyjnych, w sposób zapewniający możliwość
  wprowadzania i zmiany danych jedynie osobom uprawnionym, a także zapewnić, że
  czas w nich określony jest czasem z chwili składania poświadczenia
  elektronicznego i uniemożliwiają one oznaczenie czasem innym niż w chwili
  wykonania usługi znakowania czasem.
3. Osoba wykonująca czynności związane ze świadczeniem usług certyfikacyjnych
  powinna:
   1) posiadać pełną zdolność do czynności prawnych,
   2) nie być skazana prawomocnym wyrokiem za przestępstwo przeciwko
     wiarygodności dokumentów, obrotowi gospodarczemu, obrotowi pieniędzmi i
     papierami wartościowymi, przestępstwo skarbowe lub przestępstwa, o których
     mowa w rozdziale VIII ustawy,
   3) posiadać niezbędną wiedzę i umiejętności w zakresie technologii tworzenia
     certyfikatów i świadczenia innych usług związanych z podpisem
     elektronicznym.
4. Rada Ministrów może określić, w drodze rozporządzenia, szczegółowe warunki
  techniczne i organizacyjne, które muszą spełniać kwalifikowane podmioty
  świadczące usługi certyfikacyjne, w tym wymagania z zakresu ochrony fizycznej
  pomieszczeń, w których znajdują się informacje, o których mowa w art. 12 ust.
  1, uwzględniając zakres stosowania wydawanych przez nie certyfikatów,
  wymagania ich ochrony oraz konieczność zapewnienia ochrony interesów
  odbiorców usług certyfikacyjnych.
5. Minister właściwy do spraw instytucji finansowych, w porozumieniu z
  ministrem właściwym do spraw gospodarki, po zasięgnięciu opinii Polskiej Izby
  Ubezpieczeń, określi, w drodze rozporządzenia, sposób i szczegółowe warunki
  spełnienia obowiązku ubezpieczenia, o którym mowa w ust. 1 pkt 4, w tym w
  szczególności termin powstania obowiązku zawarcia umowy ubezpieczenia oraz
  minimalne sumy gwarancyjne, z uwzględnieniem konieczności zapewnienia
  gwarancji spełnienia obowiązku zawarcia umowy ubezpieczenia.
 
                                   Art. 11.
1. Podmiot świadczący usługi certyfikacyjne odpowiada wobec odbiorców usług
  certyfikacyjnych, z zastrzeżeniem ust. 2 i 3, za wszelkie szkody spowodowane
  niewykonaniem lub nienależytym wykonaniem swych obowiązków w zakresie
  świadczonych usług, chyba że niewykonanie lub nienależyte wykonanie tych
  obowiązków jest następstwem okoliczności, za które podmiot świadczący usługi
  certyfikacyjne nie ponosi odpowiedzialności i którym nie mógł zapobiec mimo
  dołożenia należytej staranności.
2. Podmiot świadczący usługi certyfikacyjne nie odpowiada wobec odbiorców
  usług certyfikacyjnych za szkody wynikające z użycia certyfikatu poza
  zakresem określonym w polityce certyfikacji, która została wskazana w
  certyfikacie, w tym w szczególności za szkody wynikające z przekroczenia
  najwyższej wartości granicznej transakcji, jeżeli wartość ta została
  ujawniona w certyfikacie.
3. Podmiot świadczący usługi certyfikacyjne nie odpowiada wobec odbiorców
  usług certyfikacyjnych za szkodę wynikłą z nieprawdziwości danych zawartych w
  certyfikacie, wpisanych na wniosek osoby składającej podpis elektroniczny.
4. Podmiot świadczący usługi certyfikacyjne, który udzielił gwarancji za
  certyfikat zgodnie z art. 4 pkt 4, odpowiada wobec odbiorców usług
  certyfikacyjnych za wszelkie szkody spowodowane użyciem tego certyfikatu,
  chyba że szkoda wynikła z użycia certyfikatu poza zakresem określonym w
  polityce certyfikacji, która została wskazana w tym certyfikacie.
                                       
                                   Art. 12.
1. Informacje związane ze świadczeniem usług certyfikacyjnych, których
  nieuprawnione ujawnienie mogłoby narazić na szkodę podmiot świadczący usługi
  certyfikacyjne lub odbiorcę usług certyfikacyjnych, a w szczególności dane
  służące do składania poświadczeń elektronicznych, są objęte tajemnicą. Nie są
  objęte tajemnicą informacje o naruszeniach ustawy przez podmiot świadczący
  usługi certyfikacyjne.
2. Do zachowania tajemnicy, o której mowa w ust. 1, są obowiązane osoby:
   1) reprezentujące podmiot świadczący usługi certyfikacyjne,
   2) pozostające z podmiotem świadczącym usługi certyfikacyjne w stosunku
     pracy, w stosunku zlecenia lub innym stosunku prawnym o podobnym
     charakterze,
   3) pozostające w stosunku pracy, w stosunku zlecenia lub innym stosunku
     prawnym o podobnym charakterze z podmiotami świadczącymi usługi na rzecz
     podmiotu świadczącego usługi certyfikacyjne,
   4) osoby i organy, które weszły w jej posiadanie w trybie określonym w ust.
     3.
3. Osoby, o których mowa w ust. 2, mają obowiązek udzielenia informacji, o
  których mowa w ust. 1, z wyjątkiem danych służących do składania poświadczeń
  elektronicznych, wyłącznie na żądanie:
   1) sądu lub prokuratora - w związku z toczącym się postępowaniem,
   2) ministra właściwego do spraw gospodarki - w związku ze sprawowaniem przez
     niego nadzoru nad działalnością podmiotów świadczących usługi
     certyfikacyjne, o którym mowa w rozdziale VII,
   3) innych organów państwowych upoważnionych do tego na podstawie odrębnych
     ustaw - w związku z prowadzonymi przez nie postępowaniami w sprawach
     dotyczących działalności podmiotów świadczących usługi certyfikacyjne.
4. Obowiązek zachowania tajemnicy, o której mowa w ust. 1, z zastrzeżeniem
  ust. 5, trwa przez okres 10 lat od ustania stosunków prawnych wymienionych w
  ust. 2.
5. Obowiązek zachowania tajemnicy danych służących do składania poświadczeń
  elektronicznych trwa bezterminowo.
                                   Art. 13.
1. Podmiot świadczący usługi certyfikacyjne, z zastrzeżeniem ust. 5 oraz art.
  10 ust. 1 pkt 9, przechowuje i archiwizuje dokumenty i dane w postaci
  elektronicznej bezpośrednio związane z wykonywanymi usługami certyfikacyjnymi
  w sposób zapewniający bezpieczeństwo przechowywanych dokumentów i danych.
2. W przypadku kwalifikowanych podmiotów świadczących usługi certyfikacyjne
  obowiązek przechowania dokumentów i danych, o których mowa w ust. 1, trwa
  przez okres 20 lat od chwili powstania danego dokumentu lub danych.
3. W przypadku zaprzestania działalności przez kwalifikowany podmiot
  świadczący usługi certyfikacyjne, dokumenty i dane, o których mowa w ust. 1,
  przechowuje minister właściwy do spraw gospodarki albo wskazany przez niego
  podmiot. Za przechowywanie dokumentów i danych, o których mowa w ust. 1,
  minister właściwy do spraw gospodarki pobiera opłatę, nie wyższą jednak niż
  równowartość w złotych 1 euro za każdy wydany certyfikat, którego
  dokumentacja podlega przechowywaniu, obliczoną według kursu średniego
  ogłaszanego przez Narodowy Bank Polski, obowiązującego w dniu zaprzestania
  działalności przez kwalifikowany podmiot świadczący usługi certyfikacyjne.
  Opłata ta powinna być przeznaczona na sfinansowanie czynności, o których mowa
  w zdaniu pierwszym.
4. Minister właściwy do spraw gospodarki określi, w drodze rozporządzenia,
  tryb uiszczania i wysokość opłat, o których mowa w ust. 3, uwzględniając
  ilość oraz planowane koszty przechowywania dokumentów i danych, o których
  mowa w ust. 1.
5. Podmiot świadczący usługi certyfikacyjne niszczy dane służące do składania
  poświadczeń elektronicznych niezwłocznie po unieważnieniu lub po upływie
  okresu ważności zaświadczenia certyfikacyjnego wykorzystywanego do
  weryfikacji tych poświadczeń.
                                  Rozdział IV
                      Świadczenie usług certyfikacyjnych
                                       
                                   Art. 14.
1. Podmiot świadczący usługi certyfikacyjne wydaje certyfikat na podstawie
  umowy.
2. Podmiot świadczący usługi certyfikacyjne przed zawarciem umowy, o której
  mowa w ust. 1, jest obowiązany poinformować na piśmie lub za pomocą
  informacji trwale zapisanej na nośniku elektronicznym, w sposób jasny i
  powszechnie zrozumiały, o dokładnych warunkach użycia tego certyfikatu, w tym
  o sposobie rozpatrywania skarg i sporów, a w szczególności o istotnych jego
  warunkach obejmujących:
   1) zakres i ograniczenia jego stosowania,
   2) skutki prawne składania podpisów elektronicznych weryfikowanych przy
     pomocy tego certyfikatu,
   3) informację o systemie dobrowolnej rejestracji podmiotów kwalifikowanych i
     ich znaczeniu.
3. W przypadku wydawania certyfikatów niebędących certyfikatami
  kwalifikowanymi, informacja, o której mowa w ust. 2, powinna również zawierać
  wskazanie, że podpis elektroniczny weryfikowany przy pomocy tego certyfikatu
  nie wywołuje skutków prawnych równorzędnych podpisowi własnoręcznemu.
4. Podmiot świadczący usługi certyfikacyjne jest obowiązany udostępnić, na
  wniosek każdego, istotne elementy informacji, o której mowa w ust. 2.
5. Podmiot świadczący usługi certyfikacyjne jest obowiązany uzyskać pisemne
  potwierdzenie zapoznania się z informacją, o której mowa w ust. 2, przed
  zawarciem umowy.
6. Podmiot świadczący usługi certyfikacyjne, z zastrzeżeniem art. 10 ust. 1
  pkt 2, może korzystać z notarialnego potwierdzenia tożsamości odbiorców usług
  certyfikacyjnych, jeżeli przewiduje to określona polityka certyfikacji.
7. Podmiot świadczący usługi certyfikacyjne, wydając kwalifikowane
  certyfikaty, jest obowiązany stosować takie procedury ich wydawania, aby
  uzyskać od osoby ubiegającej się o certyfikat pisemną zgodę na stosowanie
  danych służących do weryfikacji jej podpisu elektronicznego, które są zawarte
  w wydanym certyfikacie.
                                       
                                   Art. 15.
Odbiorca usług certyfikacyjnych jest obowiązany przechowywać dane służące do
składania podpisu elektronicznego w sposób zapewniający ich ochronę przed
nieuprawnionym wykorzystaniem w okresie ważności certyfikatu służącego do
weryfikacji tych podpisów.
   
                                   Art. 16.
1. Umowa o świadczenie usług certyfikacyjnych powinna być sporządzona w formie
  pisemnej pod rygorem nieważności.
2. Nieważność umowy o świadczenie usług certyfikacyjnych nie powoduje
  nieważności certyfikatu, jeżeli przy jego wydaniu zostały spełnione wymogi
  określone w art. 14 ust. 2 i 5 oraz uzyskano zgodę, o której mowa w art. 14
  ust. 7.
                                       
                                   Art. 17.
1. Kwalifikowany podmiot świadczący usługi certyfikacyjne jest obowiązany do
  opracowania polityki certyfikacji. Polityka certyfikacji obejmuje w
  szczególności:
   1) zakres jej zastosowania,
   2) opis sposobu tworzenia i przesyłania danych elektronicznych, które
     zostaną opatrzone poświadczeniami elektronicznymi przez podmiot świadczący
     usługi certyfikacyjne,
   3) maksymalne okresy ważności certyfikatów,
   4) sposób identyfikacji i uwierzytelnienia osób, którym wydawane są
     certyfikaty i podmiotu świadczącego usługi certyfikacyjne,
   5) metody i tryb tworzenia oraz udostępniania certyfikatów, list
     unieważnionych i zawieszonych certyfikatów oraz innych poświadczonych
     elektronicznie danych,
   6) opis elektronicznego zapisu struktur danych zawartych w certyfikatach i
     innych danych poświadczanych elektronicznie,
   7) sposób zarządzania dokumentami związanymi ze świadczeniem usług
     certyfikacyjnych.
2. Rada Ministrów określa, po zasięgnięciu opinii Prezesa Narodowego Banku
  Polskiego, w drodze rozporządzenia, podstawowe wymagania organizacyjne i
  techniczne dotyczące polityk certyfikacji dla kwalifikowanych certyfikatów,
  uwzględniając zakres zastosowania tych certyfikatów oraz okresy ich ważności,
  konieczność zapewnienia współdziałania różnych urządzeń do składania i
  weryfikacji podpisów elektronicznych, zapewnienie bezpieczeństwa obrotu
  prawnego oraz uwzględniając standardy Unii Europejskiej.
                                       
                                   Art. 18.
1. Bezpieczne urządzenie służące do składania podpisu elektronicznego powinno
  co najmniej:
   1) uniemożliwiać pozyskiwanie danych służących do składania podpisu lub
     poświadczenia elektronicznego,
   2) nie zmieniać danych, które mają zostać podpisane lub poświadczone
     elektronicznie oraz umożliwiać przedstawienie tych danych osobie
     składającej podpis elektroniczny przed chwilą jego złożenia,
   3) gwarantować, że złożenie podpisu będzie poprzedzone wyraźnym
     ostrzeżeniem, że kontynuacja operacji będzie równoznaczna ze złożeniem
     podpisu elektronicznego,
   4) zapewniać łatwe rozpoznawanie istotnych dla bezpieczeństwa zmian w
     urządzeniu do składania podpisu lub poświadczenia elektronicznego.
2. Bezpieczne urządzenie służące do weryfikacji podpisu elektronicznego
  powinno spełniać następujące wymagania:
   1) dane używane do weryfikacji podpisu elektronicznego odpowiadają danym,
     które są uwidaczniane osobie weryfikującej ten podpis,
   2) podpis elektroniczny jest weryfikowany rzetelnie, a wynik weryfikacji
     prawidłowo wykazany,
   3) osoba weryfikująca może w sposób nie budzący wątpliwości ustalić
     zawartość podpisanych danych,
   4) autentyczność i ważność certyfikatów lub innych danych poświadczonych
     elektronicznie jest rzetelnie weryfikowana,
   5) wynik weryfikacji identyfikacji osoby składającej podpis elektroniczny
     jest poprawnie i czytelnie wykazywany,
   6) użycie pseudonimu jest jednoznacznie wskazane,
   7) istotne dla bezpieczeństwa zmiany w urządzeniu służącym do weryfikacji
     podpisu elektronicznego są sygnalizowane.
3. Rada Ministrów, określi, w drodze rozporządzenia, szczegółowe warunki
  techniczne, jakim powinny odpowiadać bezpieczne urządzenia do składania
  podpisów elektronicznych oraz bezpieczne urządzenia do weryfikacji podpisów
  elektronicznych, uwzględniając potrzebę zapewnienia nienaruszalności i
  poufności danych opatrzonych takim podpisem.
4. Badania zgodności urządzeń, o których mowa w ust. 1 i 2, z wymaganiami
  ustawy odbywają się zgodnie z odrębnymi przepisami.
5. Służby ochrony państwa, w rozumieniu przepisów o ochronie informacji
  niejawnych, dokonują oceny przydatności urządzeń, o których mowa w ust. 1 i
  2, do ochrony informacji niejawnych i wydają stosowne certyfikaty
  bezpieczeństwa.
 
                                   Art. 19.
1. Za czynności, o których mowa w art. 18 ust. 4 i 5, pobiera się opłatę.
2. Do opłat, o których mowa w ust. 1, stosuje się przepisy, o których mowa w
  art. 18 ust. 4 oraz przepisy ustawy z dnia 22 stycznia 1999 r. o ochronie
  informacji niejawnych (Dz.U. Nr 11, poz. 95, z 2000 r. Nr 12, poz. 136 i Nr
  39, poz. 462 oraz z 2001 r. Nr 22, poz. 247, Nr 27, poz. 298, Nr 56, poz.
  580, Nr 110, poz. 1189 i Nr 123, poz. 1353).
                                       
                                   Art. 20.
1. Kwalifikowany certyfikat  zawiera co najmniej następujące dane:
   1) numer certyfikatu,
   2) wskazanie, że certyfikat został wydany jako certyfikat kwalifikowany do
     stosowania zgodnie z określoną polityką certyfikacji,
   3) określenie podmiotu świadczącego usługi certyfikacyjne wydającego
     certyfikat i państwa, w którym ma on siedzibę oraz numer pozycji w
     rejestrze kwalifikowanych podmiotów świadczących usługi certyfikacyjne,
   4) imię i nazwisko lub pseudonim osoby składającej podpis elektroniczny;
     użycie pseudonimu musi być wyraźnie zaznaczone,
   5) dane służące do weryfikacji podpisu elektronicznego,
   6) oznaczenie początku i końca okresu ważności certyfikatu,
   7) poświadczenie elektroniczne podmiotu świadczącego usługi certyfikacyjne,
     wydającego dany certyfikat,
   8) ograniczenia zakresu ważności certyfikatu, jeżeli przewiduje to określona
     polityka certyfikacji,
   9) ograniczenie najwyższej wartości granicznej transakcji, w której
     certyfikat może być wykorzystywany, jeżeli przewiduje to polityka
     certyfikacji lub umowa, o której mowa w art. 14 ust. 1.
2. Podmiot świadczący usługi certyfikacyjne, wydając kwalifikowany certyfikat,
  jest obowiązany zawrzeć w tym certyfikacie inne dane niż wymienione w ust. 1
  na wniosek osoby składającej podpis elektroniczny, a w szczególności
  wskazanie czy osoba ta działa:
   1) we własnym imieniu, albo
   2) jako przedstawiciel innej osoby fizycznej, osoby prawnej albo jednostki
     organizacyjnej nieposiadającej osobowości prawnej, albo
   3) w charakterze członka organu albo organu osoby prawnej albo jednostki
     organizacyjnej nieposiadającej osobowości prawnej, albo
   4) jako organ władzy publicznej.
3. Podmiot świadczący usługi certyfikacyjne, wydając kwalifikowany certyfikat,
  potwierdza prawdziwość danych, o których mowa w ust. 2, i powiadamia
  podmioty, o których mowa w ust. 2 pkt 2-4, o treści certyfikatu oraz poucza o
  możliwości unieważnienia certyfikatu na ich wniosek.
 
 
                                  Rozdział V
                             Ważność certyfikatów
                                       
                                   Art. 21.
1. Certyfikat jest ważny w okresie w nim wskazanym.
2. Podmiot świadczący usługi certyfikacyjne unieważnia certyfikat
  kwalifikowany przed upływem okresu jego ważności, jeżeli:
   1) certyfikat ten został wydany na podstawie nieprawdziwych lub
     nieaktualnych danych, o których mowa w art. 20 ust. 1 pkt 4 i ust. 2,
   2) nie dopełnił obowiązków określonych w ustawie,
   3) osoba składająca podpis elektroniczny weryfikowany na podstawie tego
     certyfikatu nie dopełniła obowiązków, o których mowa w art. 15,
   4) podmiot świadczący usługi certyfikacyjne zaprzestaje świadczenia usług
     certyfikacyjnych, a jego praw i obowiązków nie przejmie inny kwalifikowany
     podmiot,
   5) zażąda tego osoba składająca podpis elektroniczny lub osoba trzecia
     wskazana w cetyfikacie,
   6) zażąda tego minister właściwy do spraw gospodarki,
   7) osoba składająca podpis elektroniczny utraciła pełną zdolność do
     czynności prawnych.
3. Unieważnienie certyfikatu zgodnie z ust. 2 pkt 2 nie wyłącza
  odpowiedzialności podmiotu świadczącego usługi certyfikacyjne za szkodę
  względem osoby składającej podpis elektroniczny.
4. W przypadku istnienia uzasadnionego podejrzenia, że istnieją przesłanki do
  unieważnienia kwalifikowanego certyfikatu, podmiot świadczący usługi
  certyfikacyjne jest obowiązany niezwłocznie zawiesić certyfikat i podjąć
  działania niezbędne do wyjaśnienia tych wątpliwości.
5. Zawieszenie kwalifikowanego certyfikatu nie może trwać dłużej niż 7 dni.
6. Po upływie okresu wymienionego w ust. 5, w przypadku niemożności
  wyjaśnienia wątpliwości, podmiot świadczący usługi certyfikacyjne
  niezwłocznie unieważnia kwalifikowany certyfikat.
7. Certyfikat, który został zawieszony, może zostać następnie unieważniony lub
  jego zawieszenie może zostać uchylone.
8. Certyfikat, który został unieważniony, nie może być następnie uznany za
  ważny.
9. Minister właściwy do spraw gospodarki składa żądanie, o którym mowa w ust.
  2 pkt 6, jeżeli zachodzą przesłanki określone w ust. 2 pkt 1-4 i pkt 7.
10. O unieważnieniu lub zawieszeniu certyfikatu, podmiot świadczący usługi
  certyfikacyjne zawiadamia niezwłocznie osobę składającą podpis elektroniczny
  weryfikowany na jego podstawie.
11. Zawieszenie lub unieważnienie certyfikatu nie może następować z mocą
  wsteczną.
                                       
                                   Art. 22.
1. Podmiot świadczący usługi certyfikacyjne publikuje listę zawieszonych i
  unieważnionych certyfikatów.
2. Informacje o zawieszeniu lub unieważnieniu certyfikatu umieszcza się na
  każdej liście zawieszonych i unieważnionych certyfikatów publikowanej przed
  dniem upływu okresu ważności certyfikatu oraz na pierwszej liście
  publikowanej po upływie tego okresu.
3. Lista zawieszonych i unieważnionych kwalifikowanych certyfikatów powinna
  zawierać w szczególności:
   1) numer kolejny listy i wskazanie, że lista została opublikowana zgodnie z
     określoną polityką certyfikacji i dotyczy certyfikatów wydanych zgodnie z
     tą polityką,
   2) datę i czas opublikowania listy z dokładnością określoną w polityce
     certyfikacji,
   3) datę przewidywanego opublikowania kolejnej listy,
   4) określenie podmiotu świadczącego usługi certyfikacyjne wydającego listę i
     państwa, w którym ma on siedzibę, oraz numer wpisu w rejestrze
     kwalifikowanych podmiotów świadczących usługi certyfikacyjne,
   5) numer każdego zawieszonego lub unieważnionego certyfikatu oraz wskazanie,
     czy został on unieważniony czy zawieszony,
   6) datę i czas, z dokładnością określoną w polityce certyfikacji,
     zawieszenia lub unieważnienia każdego certyfikatu,
   7) poświadczenie elektroniczne podmiotu świadczącego usługi certyfikacyjne,
     publikującego listę.
4. Podmiot świadczący usługi certyfikacyjne publikuje informacje o zawieszeniu
  i unieważnieniu certyfikatu na liście, o której mowa w ust. 1, zgodnie z
  odpowiednią polityką certyfikacji, jednak nie później niż w ciągu 1 godziny
  od unieważnienia lub zawieszenia certyfikatu.
5. Zawieszenie i unieważnienie certyfikatu wywołuje skutki prawne od momentu,
  o którym mowa w ust. 3 pkt 6, który nie może być wcześniejszy niż data i czas
  publikacji poprzedniej listy zawieszonych i unieważnionych certyfikatów.
                                       
                                  Rozdział VI
    Udzielanie akredytacji i dokonywanie wpisu do rejestru kwalifikowanych
                 podmiotów świadczących usługi certyfikacyjne
                                       
                                   Art. 23.
1. Podmiot świadczący usługi certyfikacyjne lub zamierzający podjąć taką
  działalność może wystąpić o wpis do rejestru kwalifikowanych podmiotów
  świadczących usługi certyfikacyjne.
2. Świadczenie usług certyfikacyjnych w charakterze kwalifikowanego podmiotu
  świadczącego usługi certyfikacyjne wymaga uzyskania wpisu do rejestru
  kwalifikowanych podmiotów świadczących usługi certyfikacyjne i uzyskania
  zaświadczenia certyfikacyjnego wykorzystywanego do weryfikowania poświadczeń
  elektronicznych tego podmiotu, wydanego przez ministra właściwego do spraw
  gospodarki, z zastrzeżeniem ust. 4 i 5.
3. Minister właściwy do spraw gospodarki publikuje, w postaci elektronicznej,
  listę wydanych zaświadczeń certyfikacyjnych, o których mowa w ust. 2, oraz
  dane służące do weryfikacji wydanych przez siebie zaświadczeń
  certyfikacyjnych.
4. Minister właściwy do spraw gospodarki może, w trybie przepisów o
  zamówieniach publicznych, powierzyć podmiotowi świadczącemu usługi
  certyfikacyjne wytwarzanie i wydawanie zaświadczeń certyfikacyjnych, o
  których mowa w ust. 2, publikację listy, o której mowa w ust. 3, oraz danych
  służących do weryfikacji wydanych zaświadczeń certyfikacyjnych.
5. Minister właściwy do spraw gospodarki, na wniosek Prezesa Narodowego Banku
  Polskiego, upoważnia Narodowy Bank Polski lub wskazany we wniosku podmiot
  pozostający z Narodowym Bankiem Polskim w stosunku zależności, do wykonywania
  usług, o których mowa w ust. 4. Upoważnienie dla podmiotu zależnego wygasa z
  mocy prawa w przypadku ustania stosunku zależności od Narodowego Banku
  Polskiego.
6. Podmioty, o których mowa w ust. 4 i 5, muszą spełniać wymagania ustawy dla
  kwalifikowanych podmiotów świadczących usługi certyfikacyjne w zakresie
  bezpieczeństwa, wydawania, przechowywania i unieważniania certyfikatów i nie
  mogą świadczyć usług certyfikacyjnych polegających na wydawaniu certyfikatów.
7. W przypadkach, o którym mowa w ust. 4 i 5, minister właściwy do spraw
  gospodarki, dokonując wpisu do rejestru, o którym mowa w ust. 1, wskazuje
  podmiotowi świadczącemu usługi certyfikacyjne nazwę i siedzibę podmiotu
  upoważnionego do wytwarzania i wydawania zaświadczeń certyfikacyjnych.
                                   Art. 24.
1. Wpisu do rejestru kwalifikowanych podmiotów świadczących usługi
  certyfikacyjne dokonuje się na wniosek podmiotu, który zamierza świadczyć lub
  świadczy usługi certyfikacyjne.
2. Wniosek o dokonanie wpisu do rejestru kwalifikowanych podmiotów
  świadczących usługi certyfikacyjne powinien zawierać:
   1) imię i nazwisko lub nazwę (firmę) wnioskodawcy,
   2) określenie polityki certyfikacji, zgodnie z którą mają być tworzone i
     stosowane kwalifikowane certyfikaty lub świadczone inne usługi związane z
     podpisem elektronicznym,
   3) miejsce zamieszkania lub siedzibę oraz adres wnioskodawcy,
   4) aktualny wypis z rejestru przedsiębiorców i rejestru dłużników
     niewypłacalnych,
   5) imiona i nazwiska osób, o których mowa w art. 10 ust. 3, które podmiot
     ten zatrudnia lub zamierza zatrudnić,
   6) informacje o kwalifikacjach i doświadczeniu zawodowym oraz zaświadczenia
     o niekaralności osób, o których mowa w art. 10 ust. 3,
   7) wskazanie technicznych i organizacyjnych możliwości wykonywania czynności
     w zakresie świadczenia usług certyfikacyjnych,
   8) określenie sposobu zapobiegania ujawnianiu informacji, których
     wykorzystanie mogłoby naruszać interes odbiorców usług certyfikacyjnych,
   9) dokumenty przedstawiające sytuację majątkową oraz plan organizacyjny i
     finansowy działalności wnioskodawcy,
  10) dowód uiszczenia opłaty za rozpatrzenie wniosku o dokonanie wpisu do
     rejestru kwalifikowanych podmiotów świadczących usługi certyfikacyjne,
  11) dane służące do weryfikacji poświadczeń elektronicznych składanych przez
     podmiot w ramach świadczonych przez niego usług certyfikacyjnych,
  12) numer identyfikacji podatkowej wnioskodawcy,
  13) numer identyfikacyjny REGON wnioskodawcy.
3. Przepisów ust. 2 pkt 4, 9 i 13 nie stosuje się do wniosku składanego przez
  organ władzy publicznej lub Narodowy Bank Polski.
4. W przypadku braków we wniosku, minister właściwy do spraw gospodarki wzywa
  wnioskodawcę do jego uzupełnienia, wyznaczając termin nie krótszy niż 7 dni.
5. Termin, o którym mowa w ust. 4, może zostać przedłużony na umotywowany
  wniosek wnioskodawcy złożony przed upływem tego terminu.
6. Nieuzupełnienie wniosku w wyznaczonym terminie skutkuje odrzuceniem
  wniosku.
7. Za rozpatrzenie wniosku o dokonanie wpisu do rejestru kwalifikowanych
  podmiotów świadczących usługi certyfikacyjne pobiera się opłatę. Uiszczona
  opłata nie podlega zwrotowi.
8. Minister właściwy do spraw gospodarki określi, w drodze rozporządzenia:
   1) wzór i szczegółowy zakres wniosku, uwzględniając możliwość
     elektronicznego przetwarzania danych zawartych w formularzach,
   2) szczegółowy tryb tworzenia i wydawania zaświadczenia certyfikacyjnego, w
     tym przez podmioty upoważnione na podstawie art. 23 ust. 4 lub 5, biorąc
     pod uwagę konieczność zapewnienia poufności tworzenia i wydawania
     zaświadczenia certyfikacyjnego,
   3) wysokość opłat za rozpatrzenie wniosku o dokonanie wpisu do rejestru
     kwalifikowanych podmiotów świadczących usługi certyfikacyjne,
     uwzględniając uzasadnione koszty ponoszone w związku z postępowaniem
     rejestrowym i prowadzeniem rejestru.
   
                                   Art. 25.
1. Minister właściwy do spraw gospodarki, po przeprowadzeniu kontroli,
  dokonuje wpisu do rejestru kwalifikowanych podmiotów świadczących usługi
  certyfikacyjne albo wydaje decyzję o odmowie dokonania wpisu do rejestru
  kwalifikowanych podmiotów świadczących usługi certyfikacyjne w terminie 2
  miesięcy od dnia złożenia wniosku spełniającego wymogi określone w art. 24
  ust. 2.
2. Uzyskanie wpisu do rejestru, o którym mowa w ust. 1, przez podmiot
  świadczący usługi certyfikacyjne stanowi potwierdzenie, że jest on instytucją
  posiadającą wystarczający potencjał merytoryczny i techniczny dla wystawcy
  kwalifikowanych certyfikatów i spełnia wymagania określone w ustawie.
3. Decyzja o dokonaniu wpisu powinna w szczególności określać nazwę polityki
  certyfikacji, w ramach której dany podmiot może wydawać kwalifikowane
  certyfikaty lub świadczyć inne usługi związane z podpisem elektronicznym.
4. Minister właściwy do spraw gospodarki odmawia dokonania wpisu do rejestru,
  o którym mowa w ust. 1, jeżeli:
   1) wniosek i dołączone do niego dokumenty nie spełniają warunków określonych
     w ustawie,
   2) w dokumentach organizacyjnych podmiotu są zamieszczone postanowienia
     mogące zagrażać bezpieczeństwu albo w inny sposób naruszać interes
     odbiorców usług certyfikacyjnych,
   3) podmiot został umieszczony w rejestrze dłużników niewypłacalnych,
   4) wskazane we wniosku techniczne i organizacyjne możliwości wykonywania
     czynności w zakresie świadczenia usług certyfikacyjnych nie spełnia
     warunków określonych na podstawie art. 10 ust. 4, art. 17 ust. 2 i art. 18
     ust. 3,
   5) osoby, o których mowa w art. 24 ust. 2 pkt 5, nie spełniają wymogów
     wymienionych w art. 10 ust. 3.
                                   Art. 26.
1. Wpis kwalifikowanego podmiotu świadczącego usługi certyfikacyjne do
  rejestru kwalifikowanych podmiotów świadczących usługi certyfikacyjne
  obejmuje:
   1) imię i nazwisko lub nazwę (firmę) kwalifikowanego podmiotu świadczącego
     usługi certyfikacyjne,
   2) sposób reprezentacji kwalifikowanego podmiotu świadczącego usługi
     certyfikacyjne oraz numer wpisu do rejestru przedsiębiorców i oznaczenie
     sądu prowadzącego ten rejestr,
   3) imiona i nazwiska osób reprezentujących kwalifikowany podmiot świadczący
     usługi certyfikacyjne,
   4) nazwę polityki certyfikacji, w ramach której dany podmiot może wydawać
     kwalifikowane certyfikaty lub świadczyć inne usługi związane z podpisem
     elektronicznym,
   5) informacje o sumie ubezpieczenia i warunkach umowy, o której mowa w art.
     10 ust. 1 pkt 4, oraz nazwę zakładu ubezpieczeń,
   6) datę dokonania wpisu lub wydania decyzji o wykreśleniu wpisu.
2. Podmiot, który uzyskał wpis do rejestru kwalifikowanych podmiotów
  świadczących usługi certyfikacyjne, ma obowiązek, w terminie 30 dni od dnia
  doręczenia decyzji o dokonaniu wpisu, doręczyć dowód zawarcia umowy, o której
  mowa w art. 10 ust. 1 pkt 4, oraz przedstawić informacje, o których mowa w
  ust. 1 pkt 5.
3. Minister właściwy do spraw gospodarki niezwłocznie po uzyskaniu informacji,
  o których mowa w ust. 1 pkt 5, uzupełnia o nie wpis do rejestru
  kwalifikowanych podmiotów świadczących usługi certyfikacyjne.
4. Jeżeli podmiot, który uzyskał wpis do rejestru kwalifikowanych podmiotów
  świadczących usługi certyfikacyjne, nie wywiąże się w terminie z obowiązku, o
  którym mowa w ust. 2, minister właściwy do spraw gospodarki wydaje decyzję o
  wykreśleniu wpisu w rejestrze kwalifikowanych podmiotów świadczących usługi
  certyfikacyjne.
5. Po dokonaniu wpisu do rejestru kwalifikowanych podmiotów świadczących
  usługi certyfikacyjne minister właściwy do spraw gospodarki niezwłocznie,
  jednak nie wcześniej niż w dniu wywiązania się przez podmiot świadczący
  usługi certyfikacyjne z obowiązku, o którym mowa w ust. 2, wydaje
  zaświadczenie certyfikacyjne, o którym mowa w art. 23 ust. 2.
                                   Art. 27.
1. Rejestr kwalifikowanych podmiotów świadczących usługi certyfikacyjne
  prowadzi minister właściwy do spraw gospodarki.
2. Rejestr, o którym mowa w ust. 1, i zaświadczenia certyfikacyjne, o których
  mowa w art. 23 ust. 2, są jawne i publicznie dostępne, w tym również w formie
  elektronicznej.
3. Minister właściwy do spraw gospodarki określi, w drodze rozporządzenia,
  sposób prowadzenia rejestru kwalifikowanych podmiotów świadczących usługi
  certyfikacyjne, wzór tego rejestru oraz szczegółowy tryb postępowania w
  sprawach o wpis do rejestru, uwzględniając konieczność zapewnienia dostępu do
  rejestru osobom trzecim oraz możliwość wpisywania wszystkich danych
  uzyskanych w toku postępowania w sprawie dokonania wpisu do rejestru
  kwalifikowanych podmiotów świadczących usługi certyfikacyjne, w tym
  informacji o likwidacji lub upadłości podmiotu świadczącego usługi
  certyfikacyjne.
                                   Art. 28.
1. Kwalifikowany podmiot świadczący usługi certyfikacyjne jest obowiązany
  zawiadamiać niezwłocznie, nie później niż w terminie 7 dni od zmiany stanu
  faktycznego lub prawnego, ministra właściwego do spraw gospodarki o każdej
  zmianie danych zawartych we wniosku, o którym mowa w art. 24 ust. 2.
2. Podmiot, o którym mowa w ust. 1, jest obowiązany zawiadomić niezwłocznie
  ministra właściwego do spraw gospodarki o terminie zaprzestania świadczenia
  usług certyfikacyjnych, nie później jednak niż na 3 miesiące przed planowanym
  terminem zaprzestania tej działalności.
                                   Art. 29.
1. W przypadku otwarcia likwidacji kwalifikowanego podmiotu świadczącego
  usługi certyfikacyjne minister właściwy do spraw gospodarki wydaje decyzję o
  wykreśleniu wpisu w rejestrze kwalifikowanych podmiotów świadczących usługi
  certyfikacyjne.
2. W przypadku ogłoszenia upadłości kwalifikowanego podmiotu świadczącego
  usługi certyfikacyjne lub wykreślenie wpisu w rejestrze kwalifikowanych
  podmiotów świadczących usługi certyfikacyjne następuje z mocy prawa.
3. Jeżeli odrębne przepisy nie przewidują likwidacji podmiotu świadczącego
  usługi certyfikacyjne, minister właściwy do spraw gospodarki wydaje decyzję o
  wykreśleniu wpisu w rejestrze kwalifikowanych podmiotów świadczących usługi
  certyfikacyjne w przypadku zaprzestania działalności przez ten podmiot.
4. Obowiązek poinformowania ministra właściwego do spraw gospodarki o
  ogłoszeniu upadłości lub zamknięciu likwidacji ciąży na syndyku lub
  likwidatorze.
5. W przypadku oddalenia wniosku o ogłoszenie upadłości z przyczyn wskazanych
  w art. 13 rozporządzenia Prezydenta Rzeczypospolitej z dnia 24 października
  1934 r. - Prawo upadłościowe (Dz.U. z 1991 r. Nr 118, poz. 512, z 1994 r. Nr
  1, poz. 1, z 1995 r. Nr 85, poz. 426, z 1996 r. Nr 6, poz. 43, Nr 43, poz.
  189, Nr 106, poz. 496 i Nr 149, poz. 703, z 1997 r. Nr 28, poz. 153, Nr 54,
  poz. 349, Nr 117, poz. 751, Nr 121, poz. 770 i Nr 140, poz. 940, z 1998 Nr
  117, poz. 756, z 2000 r. Nr 26, poz. 306, Nr 84, poz. 948, Nr 94, poz. 1037 i
  Nr 114, poz. 1193 oraz z 2001 r. Nr 3, poz. 18) ust. 2 stosuje się
  odpowiednio. Obowiązek poinformowania ministra właściwego do spraw gospodarki
  ciąży na członkach organu osoby prawnej, komplementariuszach osobowej spółki
  handlowej lub wspólnikach spółki jawnej.
                                 Rozdział VII
     Nadzór nad działalnością podmiotów świadczących usługi certyfikacyjne
                                       
                                   Art. 30.
1. Minister właściwy do spraw gospodarki sprawuje nadzór nad przestrzeganiem
  przepisów ustawy, zapewniając ochronę interesów odbiorców usług
  certyfikacyjnych.
2. Zadanie, o którym mowa w ust. 1, minister właściwy do spraw gospodarki
  realizuje w szczególności poprzez:
   1) prowadzenie rejestru kwalifikowanych podmiotów świadczących usługi
     certyfikacyjne,
   2) wydawanie i unieważnianie zaświadczeń certyfikacyjnych, o których mowa w
     art. 23 ust. 2,
   3) kontrolę działalności podmiotów świadczących usługi certyfikacyjne pod
     względem zgodności z ustawą,
   4) nakładanie kar przewidzianych w ustawie.
3. Prowadzenie rejestru kwalifikowanych podmiotów świadczących usługi
  certyfikacyjne minister właściwy do spraw gospodarki może powierzyć
  podmiotom, o których mowa w art. 23 ust. 4 i 5, które spełniają wymagania
  ustawy dla kwalifikowanych podmiotów świadczących usługi certyfikacyjne w
  zakresie bezpieczeństwa, wydawania, przechowywania i unieważniania
  certyfikatów i nie świadczą usług certyfikacyjnych polegających na wydawaniu
  certyfikatów.
   
                                   Art. 31.
1. Minister właściwy do spraw gospodarki wydaje decyzję o wykreśleniu wpisu w
  rejestrze kwalifikowanych podmiotów świadczących usługi certyfikacyjne,
  jeżeli podmiot świadczący usługi certyfikacyjne:
   1) prowadzi działalność niezgodnie z przepisami ustawy w sposób zagrażający
     interesom odbiorców usług certyfikacyjnych, lub
   2) złoży wniosek o wykreślenie wpisu w rejestrze, lub
   3) planuje zakończenie działalności i zawiadamia ministra właściwego do
     spraw gospodarki zgodnie z art. 28 ust. 2, lub
   4) odmówi poddania się kontroli, o której mowa w art. 38.
2. W przypadku, o którym mowa w ust. 1 pkt 1, minister właściwy do spraw
  gospodarki może, zamiast wydania decyzji, wezwać podmiot świadczący usługi
  certyfikacyjne, aby w określonym terminie usunął stwierdzone niezgodności i
  doprowadził swoją działalność do stanu zgodnego z przepisami ustawy.
3. Wydając decyzję, o której mowa w ust. 1, minister właściwy do spraw
  gospodarki może unieważnić zaświadczenie certyfikacyjne, o którym mowa w art.
  23 ust. 2 i umieścić je na liście unieważnionych zaświadczeń certyfikacyjnych
  kwalifikowanych podmiotów świadczących usługi certyfikacyjne. Przepisy
  dotyczące listy unieważnionych certyfikatów, o której mowa w art. 22, stosuje
  się odpowiednio.
4. Unieważnienie zaświadczenia certyfikacyjnego, o którym mowa w art. 23 ust.
  2, wykorzystywanego do weryfikacji poświadczeń elektronicznych składanych
  przez kwalifikowane podmioty świadczące usługi certyfikacyjne, powoduje
  nieważność tych poświadczeń, chyba że zostanie udowodnione, że poświadczenie
  zostało złożone przed unieważnieniem zaświadczenia certyfikacyjnego.
5. Unieważnienie poświadczenia elektronicznego, o którym mowa w ust. 4,
  wykorzystywanego do weryfikacji ważności certyfikatów wydanych przez
  kwalifikowany podmiot świadczący usługi certyfikacyjne, powoduje nieważność
  tych certyfikatów.
6. W przypadku unieważnienia poświadczenia elektronicznego, o którym mowa w
  ust. 4, wykorzystywanego do weryfikacji ważności usługi znakowania czasem
  świadczonej przez kwalifikowany podmiot świadczący usługi certyfikacyjne art.
  7 ust. 2 i 3 nie stosuje się.
                                   Art. 32.
1. Dokonując wezwania, o którym mowa w art. 31 ust. 2, minister właściwy do
  spraw gospodarki może nałożyć na podmiot świadczący usługi certyfikacyjne
  karę pieniężną do wysokości 50.000 złotych, jeżeli stwierdzone
  nieprawidłowości były szczególnie rażące.
2. W razie nieusunięcia nieprawidłowości w wyznaczonym terminie, minister
  właściwy do spraw gospodarki może nałożyć na podmiot świadczący usługi
  certyfikacyjne karę pieniężną do wysokości 50.000 złotych.
3. Przy ustalaniu wysokości kar pieniężnych, o których mowa w ust. 1 i 2,
  minister właściwy do spraw gospodarki jest obowiązany uwzględnić rodzaj i
  wagę stwierdzonych nieprawidłowości.
4. Kara pieniężna podlega egzekucji w trybie przepisów o postępowaniu
  egzekucyjnym w administracji.
                                   Art. 33.
1. W przypadku złożenia poświadczenia elektronicznego z rażącym naruszeniem
  ustawy, decyzja o wykreśleniu wpisu w rejestrze kwalifikowanych podmiotów
  świadczących usługi certyfikacyjne jest natychmiast wykonalna.
2. W przypadku, o którym mowa w ust. 1, przepisu art. 40 ustawy z dnia 11 maja
  1995 r. o Naczelnym Sądzie Administracyjnym (Dz.U. Nr 74, poz. 368 i Nr 104,
  poz. 515, z 1997 r. Nr 75, poz. 471, Nr 106, poz. 679, Nr 114, poz. 739 i Nr
  144, poz. 971, z 1998 r. Nr 162, poz. 1126, z 1999 r. Nr 75, poz. 853, z 2000
  r. Nr 2, poz. 5, Nr 48, poz. 552, Nr 60, poz. 704 i Nr 91, poz. 1008 oraz z
  2001 r. Nr 49, poz. 508 i 509, Nr 98, poz. 1070 i Nr 101, poz. 1113) nie
  stosuje się.
                                   Art. 34.
Od dnia doręczenia decyzji o wykreśleniu wpisu w rejestrze kwalifikowanych
podmiotów świadczących usługi certyfikacyjne podmiot świadczący usługi
certyfikacyjne nie może zawierać umów o świadczenie usług certyfikacyjnych w
zakresie polityki certyfikacji, której dotyczy decyzja.
 
                                   Art. 35.
1. Kontrolę przeprowadzają pracownicy komórki organizacyjnej ministerstwa
  zapewniającego obsługę ministra właściwego do spraw gospodarki, zwani dalej
  "kontrolerami", na podstawie dowodu tożsamości i imiennego upoważnienia
  określającego kontrolowany podmiot świadczący usługi certyfikacyjne, zakres i
  podstawę prawną podjęcia kontroli.
2. Imienne upoważnienia do przeprowadzenia kontroli wydaje minister właściwy
  do spraw gospodarki albo z jego upoważnienia dyrektor komórki organizacyjnej
  ministerstwa zapewniającego obsługę ministra właściwego do spraw gospodarki.
3. Z upoważnienia ministra właściwego do spraw gospodarki kontrolę, o której
  mowa w ust. 1, mogą przeprowadzić również kontrolerzy, którzy są pracownikami
  podmiotu, o którym mowa w art. 23 ust. 5, lub jednostki certyfikującej w
  rozumieniu przepisów, o których mowa w art. 18 ust. 4.
4. W przypadku gdy kontrola odbywa się na podstawie upoważnienia ministra
  właściwego do spraw gospodarki, podmiotowi oraz jednostce certyfikującej, o
  których mowa w ust. 3, należy się wynagrodzenie za przeprowadzoną kontrolę.
5. Minister właściwy do spraw gospodarki określi, w drodze rozporządzenia,
  zasady wynagradzania za przeprowadzenie kontroli, na podstawie upoważnienia
  ministra do kontroli, uwzględniając zakres i rodzaj kontroli oraz uzasadnione
  koszty jej przeprowadzenia.
                                       
                                   Art. 36.
Minister właściwy do spraw gospodarki przeprowadza kontrolę:
   1) z urzędu,
   2) na żądanie prokuratora lub sądu, albo innych organów państwowych
     upoważnionych do tego na podstawie ustaw w związku z prowadzonymi przez
     nie postępowaniami w sprawach dotyczących działalności podmiotów
     świadczących usługi certyfikacyjne.
   
                                   Art. 37.
Kontrola ma na celu ustalenie, czy działalność podmiotu świadczącego usługi
certyfikacyjne jest zgodna z wymaganiami ustawy. Zakres kontroli określa
upoważnienie, o którym mowa w art. 35 ust. 1 lub ust. 3.
                                   Art. 38.
W celu prawidłowego przeprowadzenia kontroli:
   1) kierownicy kontrolowanych podmiotów świadczących usługi certyfikacyjne
     mają obowiązek przedkładać, na żądanie kontrolera, wszelkie dokumenty i
     materiały niezbędne do przygotowania i przeprowadzenia kontroli, z
     zachowaniem przepisów o ochronie informacji prawnie chronionych,
   2) kontrolerzy mają prawo do:
     a) wstępu do obiektów i pomieszczeń kontrolowanych podmiotów świadczących
       usługi certyfikacyjne,
     b) wglądu do dokumentów i innych nośników informacji, z wyjątkiem danych
       służących do składania podpisów i poświadczeń elektronicznych oraz
       innych informacji, które mogą służyć do odtworzenia tych danych,
       bezpośrednio związanych z kontrolowaną działalnością oraz
       zabezpieczania dokumentów i innych materiałów dowodowych, z zachowaniem
       przepisów o ochronie informacji prawnie chronionych,
     c) przeprowadzania oględzin obiektów, innych składników majątkowych i
       przebiegu czynności związanych ze świadczeniem usług certyfikacyjnych,
     d) żądania od pracowników kontrolowanych podmiotów świadczących usługi
       certyfikacyjne udzielenia ustnych lub pisemnych wyjaśnień,
     e) korzystania z pomocy biegłych i specjalistów.
     
                                   Art. 39.
Do postępowania kontrolnego stosuje się odpowiednio przepisy art. 31, 32, 3541,
53-55, 57 i 59 ustawy z dnia 23 grudnia 1994 r. o Najwyższej Izbie Kontroli
(Dz.U. z 2001 r. Nr 85, poz. 937) z tym że ilekroć w tej ustawie mowa jest o:
   1) Najwyższej Izbie Kontroli - należy przez to rozumieć ministerstwo
     zapewniające obsługę ministra właściwego do spraw gospodarki,
   2) Prezesie Najwyższej Izbie Kontroli - należy przez to rozumieć ministra
     właściwego do spraw gospodarki,
   3) dyrektorze właściwej jednostki kontrolnej - należy przez to rozumieć
     dyrektora właściwej komórki organizacyjnej ministerstwa zapewniającego
     obsługę ministra właściwego do spraw gospodarki, o której mowa w art. 35
     ust. 1,
   4) kontrolerze - należy przez to rozumieć kontrolera, o którym mowa w art.
     35 ust. 1 lub ust. 3.
   
                                   Art. 40.
Minister właściwy do spraw gospodarki po zapoznaniu się z protokołem i
zastrzeżeniami oraz wyjaśnieniami zgłoszonymi przez kontrolowany podmiot
świadczący usługi certyfikacyjne powiadamia ten podmiot o wynikach kontroli i w
razie stwierdzenia nieprawidłowości wyznacza termin ich usunięcia, nie krótszy
niż 14 dni.
                                   Art. 41.
1. Kontroler jest obowiązany zachować w tajemnicy informacje, które uzyskał w
  związku z wykonywaniem czynności służbowych.
2. Obowiązek zachowania tajemnicy trwa również po ustaniu zatrudnienia.
                                   Art. 42.
Minister właściwy do spraw gospodarki rozpatruje skargi na podmioty świadczące
usługi certyfikacyjne, stosując odpowiednio przepisy Kodeksu postępowania
administracyjnego.
                                   Art. 43.
1. Pracownicy zatrudnieni w komórkach organizacyjnych ministerstwa
  zapewniającego obsługę ministra właściwego do spraw gospodarki wykonujący
  zadania określone w ustawie nie mogą  wykonywać działalności gospodarczej,
  być wspólnikami lub akcjonariuszami, ani wykonywać obowiązków osoby
  reprezentującej lub członka rady nadzorczej i komisji rewizyjnej podmiotu
  świadczącego usługi certyfikacyjne, a także pozostawać z podmiotem
  świadczącym usługi certyfikacyjne w stosunku pracy, stosunku zlecenia lub
  innym stosunku prawnym o podobnym charakterze.
2. Przepis ust. 1 nie narusza przepisów o ograniczeniu prowadzenia
  działalności gospodarczej przez osoby pełniące funkcje publiczne.
                                   Art. 44.
Pracownicy zatrudnieni w komórkach organizacyjnych ministerstwa zapewniającego
obsługę ministra właściwego do spraw gospodarki wykonujący zadania określone w
ustawie, a także osoby wykonujące określone w niej czynności na rzecz tych
komórek organizacyjnych na podstawie umowy zlecenia lub innego stosunku
prawnego o podobnym charakterze, są obowiązani do zachowania w tajemnicy
informacji uzyskanych w związku z wykonywaniem tych czynności.
 
                                 Rozdział VIII
                                Przepisy karne
                                       
                                   Art. 45.
Kto świadczy usługi certyfikacyjne jako kwalifikowany podmiot świadczący usługi
certyfikacyjne bez uprzedniego zawarcia wymaganej umowy ubezpieczenia
odpowiedzialności cywilnej za szkody wyrządzone odbiorcom tych usług, podlega
grzywnie do 1 000 000 złotych.
                                   Art. 46.
Kto, świadcząc usługi certyfikacyjne, wbrew obowiązkowi określonemu w ustawie
nie informuje osoby ubiegającej się o certyfikat o warunkach uzyskania i
używania certyfikatu podlega grzywnie do 30 000 złotych.
                                   Art. 47.
Kto składa bezpieczny podpis elektroniczny za pomocą danych służących do
składania podpisu elektronicznego, które zostały przyporządkowane do innej
osoby, podlega grzywnie lub karze pozbawienia wolności do lat 3 albo obu tym
karom łącznie.
                                       
                                   Art. 48.
Kto, świadcząc usługi certyfikacyjne, kopiuje lub przechowuje dane służące do
składania bezpiecznego podpisu lub poświadczenia elektronicznego lub inne dane,
które mogłyby służyć do ich odtworzenia, podlega grzywnie lub karze pozbawienia
wolności do lat 3 albo obu tym karom łącznie.
                                       
                                   Art. 49.
1. Kto, świadcząc usługi certyfikacyjne, wydaje certyfikat zawierający
  nieprawdziwe dane, o których mowa w art. 20 ust. 1, podlega grzywnie lub
  karze pozbawienia wolności do lat 3 albo obu tym karom łącznie.
2. Tej samej karze podlega osoba, która w imieniu podmiotu świadczącego usługi
  certyfikacyjne umożliwia wydanie certyfikatu, o którym mowa w ust. 1.
3. Tej samej karze podlega osoba, która posługuje się certyfikatem, o którym
  mowa w ust. 1.
                                       
                                   Art. 50.
Kto, świadcząc usługi certyfikacyjne, wbrew obowiązkowi, o którym mowa w art.
21 ust. 2 pkt 5 i 6, zaniecha unieważnienia certyfikatu, podlega grzywnie lub
karze pozbawienia wolności do lat 3 albo obu tym karom łącznie.
                                   Art. 51.
Kto, świadcząc usługę znakowania czasem jako kwalifikowany podmiot świadczący
usługi certyfikacyjne, umożliwia oznaczenie danych czasem innym niż z chwili
wykonywania tej usługi oraz poświadcza elektronicznie tak powstałe dane,
podlega grzywnie lub karze pozbawienia wolności do lat 3 albo obu tym karom
łącznie.
                                       
                                   Art. 52.
1.  Kto, będąc obowiązanym do zachowania tajemnicy związanej ze  świadczeniem
   usług certyfikacyjnych, ujawnia lub wykorzystuje, wbrew warunkom określonym w
   ustawie, informacje objęte tą tajemnicą, podlega grzywnie do 1 000 000 złotych
   lub karze pozbawienia wolności do lat 3 albo obu tym karom łącznie.
2. Jeżeli sprawca dopuszcza się czynu określonego w ust. 1 jako podmiot
  świadczący usługi certyfikacyjne lub jako kontroler albo w celu osiągnięcia
  korzyści majątkowej lub osobistej, podlega grzywnie do 5 000 000 złotych lub
  karze pozbawienia wolności do lat 5 albo obu tym karom łącznie.
                                   Art. 53.
Karom określonym w art. 45-51 podlega także ten, kto dopuszcza się czynów, o
których mowa w tych przepisach, działając w imieniu lub w interesie innej osoby
fizycznej, osoby prawnej lub jednostki organizacyjnej nieposiadającej
osobowości prawnej.
                                  Rozdział IX
      Zmiany w przepisach obowiązujących, przepisy przejściowe i końcowe
                                       
                                   Art. 54.
W ustawie z dnia 23 kwietnia 1964 r. - Kodeks cywilny (Dz.U. Nr 16, poz. 93, z
1971 r. Nr 27, poz. 252, z 1976 r. Nr 19, poz. 122, z 1982 r. Nr 11, poz. 81,
Nr 19, poz. 147 i Nr 30, poz. 210, z 1984 r. Nr 45, poz. 242, z 1985 r. Nr 22,
poz. 99, z 1989 r. Nr 3, poz. 11, z 1990 r. Nr 34, poz. 198, Nr 55, poz. 321 i
Nr 79, poz. 464, z 1991 r. Nr 107, poz. 464 i Nr 115, poz. 496, z 1993 r. Nr
17, poz. 78, z 1994 r. Nr 27, poz. 96, Nr 85, poz. 388 i Nr 105, poz. 509, z
1995 r. Nr 83, poz. 417, z 1996 r. Nr 114, poz. 542, Nr 139, poz. 646 i Nr 149,
poz. 703, z 1997 r. Nr 43, poz. 272, Nr 115, poz. 741, Nr 117, poz. 751 i Nr
157, poz. 1040, z 1998 r. Nr 106, poz. 668 i Nr 117, poz. 758, z 1999 r. Nr 52,
poz. 532, z 2000 r. Nr 22, poz. 271, Nr 74, poz. 855 i 857 i Nr 114, poz. 1191
oraz z 2001 r. Nr 11, poz. 91 i Nr 71, poz. 733) wprowadza się następujące
zmiany:
1) art. 60 otrzymuje brzmienie:
    "Art. 60. Z zastrzeżeniem wyjątków w ustawie przewidzianych, wola osoby
          dokonującej czynności prawnej może być wyrażona przez każde
          zachowanie się tej osoby, które ujawnia jej wolę w sposób
          dostateczny, w tym również przez ujawnienie tej woli w postaci
          elektronicznej (oświadczenie woli).";
2) art. 78 otrzymuje brzmienie:
    "Art. 78. §1. Do zachowania pisemnej formy czynności prawnej wystarcza
            złożenie własnoręcznego podpisu na dokumencie obejmującym treść
            oświadczenia woli. Do zawarcia umowy wystarcza wymiana dokumentów
            obejmujących treść oświadczeń woli, z których każdy jest podpisany
            przez jedną ze stron lub dokumentów, z których każdy obejmuje treść
            oświadczenia woli jednej ze stron i jest przez nią podpisany.
          §2. Oświadczenie woli złożone w postaci elektronicznej opatrzone
            bezpiecznym podpisem elektronicznym weryfikowanym przy pomocy
            ważnego kwalifikowanego certyfikatu jest równoważne formie
            pisemnej.".
           
                                   Art. 55.
W ustawie z dnia 29 sierpnia 1997 r. - Prawo bankowe (Dz.U. Nr 140, poz. 939, z
1998 r. Nr 160, poz. 1063 i Nr 162, poz. 1118, z 1999 r. Nr 11, poz. 95 i Nr 40
poz. 399, z 2000 r. Nr 93, poz. 1027, Nr 94, poz. 1037, Nr 114, poz. 1191, Nr
116, poz. 1216, Nr 119, poz. 1252 i Nr 122, poz. 1316 oraz z 2001 r. Nr 8, poz.
64, Nr 100, poz. 1084 i Nr 111, poz. 1195) wprowadza się następujące zmiany:
1) w art. 6 w ust. 1 dodaje się pkt 6a w brzmieniu:
     "6a) świadczyć usługi certyfikacyjne w rozumieniu przepisów o podpisie
       elektronicznym, z wyłączeniem wydawania certyfikatów kwalifikowanych
       wykorzystywanych przez banki czynnościach, których są stronami,";
2) w art. 7 ust. 4 otrzymuje brzmienie:
  "4. Rada Ministrów określa, w drodze rozporządzenia, po zasięgnięciu opinii
     Prezesa Narodowego Banku Polskiego, zasady tworzenia, utrwalania,
     przechowywania i zabezpieczania, w tym przy zastosowaniu podpisu
     elektronicznego, dokumentów bankowych, o których mowa w ust. 2.".
                                       
                                   Art. 56.
W ustawie z dnia 4 września 1997 r. o działach administracji rządowej (Dz.U. z
1999 r. Nr 82, poz. 928, z 2000 r. Nr 12 , poz. 136, Nr 43, poz. 489, Nr 48 ,
poz. 550, Nr 62, poz. 718, Nr 70, poz. 816, Nr 73, poz. 852, Nr 109, poz. 1158
i Nr 122, poz. 1314 i poz. 1321 oraz z 2001 r. Nr 3, poz. 18, Nr 5, poz. 43 i
poz. 44, Nr 42, poz. 475, Nr 63, poz. 634 i Nr 73, poz. 761, Nr 76, poz. 811,
Nr 87, poz. 954, Nr 102, poz. 1116, Nr 113, poz. 1207, Nr 115, poz. 1229, nr
123, poz. 1353 i Nr 125 poz. 1371, Nr 126, poz. 1382 i Nr 129, poz. 1441) w
art. 9 w ust. 2 po pkt 4 dodaje się pkt 5 w brzmieniu:
   "5) nadzoru nad świadczeniem usług związanych z podpisem elektronicznym w
      rozumieniu przepisów o podpisie elektronicznym.".
                                       
                                   Art. 57.
Do dnia 31 grudnia 2003 r. wnioski, o których mowa w art. 24 ust. 2, zamiast
aktualnego wypisu z rejestru przedsiębiorców mogą zawierać wypis z ewidencji
działalności gospodarczej.
                                   Art. 58.
1. Banki i organy władzy publicznej, do dnia 31 grudnia 2002 r., dostosują
  swoją działalność w zakresie świadczenia usług certyfikacyjnych oraz
  wykorzystania systemów teleinformatycznych związanych ze świadczeniem tych
  usług do wymogów ustawy.
2. W terminie 4 lat od dnia wejścia w życie ustawy organy władzy publicznej
  umożliwią odbiorcom usług certyfikacyjnych wnoszenie podań i wniosków oraz
  innych czynności w postaci elektronicznej, w przypadkach gdy przepisy prawa
  wymagają składania ich w określonej formie lub według określonego wzoru.
3. Minister właściwy do spraw gospodarki w porozumieniu z ministrem właściwym
  do spraw administracji publicznej określi, w drodze rozporządzenia, warunki
  techniczne i warunki bezpieczeństwa udostępniania formularzy i wzorów, o
  których mowa w ust. 2.
4. Minister właściwy do spraw finansów publicznych, w terminie roku od dnia
  wejścia w życie ustawy, dostosuje przepisy regulujące sposób wnoszenia opłat
  za czynności administracyjne do wymogów obrotu prawnego z wykorzystaniem
  podpisu elektronicznego.
 
                                   Art. 59.
1. Ustawa wchodzi w życie po upływie 9 miesięcy od dnia ogłoszenia, z
  wyjątkiem art. 4 pkt 3-6 oraz art. 11 ust. 4, które wchodzą w życie z dniem
  uzyskania przez Rzeczpospolitą Polską członkostwa w Unii Europejskiej.
2. Z dniem uzyskania przez Rzeczpospolitą Polską członkostwa w Unii
  Europejskiej traci moc przepis art. 4 pkt 2.
                                       
                                       
                                       
                                       
                                       
