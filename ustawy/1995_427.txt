



                                    
Dz.U. z 1995 r. Nr 85, poz. 427
                                USTAWA
                       z dnia 28 czerwca 1995 r.
                                    
                                    
                     o zmianie ustawy - Prawo celne
                                    
                                    
                                    
                                Art. 1.
W ustawie z dnia 28 grudnia 1989 r. - Prawo celne (Dz.U. z 1994 r. Nr 71, 
poz. 312) wprowadza się następujące zmiany: 
 1) w art. 4 w ust. 2 wyrazy "art. 25 ust. 1" zastępuje się wyrazami "art. 26 ust. 
   1 i art. 30c ust. 1";
 
 2) rozdział 3 otrzymuje brzmienie:
                              "Rozdział 3
                         Wartość celna towarów
                                Art. 25.
Użyte w niniejszym rozdziale określenia oznaczają:
    1) wytworzenie - wyhodowanie, wyprodukowanie, wydobycie,
    2) towary identyczne - towary wytworzone w tym samym kraju, będące 
      takimi samymi pod każdym względem, włączając cechy fizyczne i renomę,
      jaką posiadają. Nieznaczne różnice w wyglądzie zewnętrznym 
      nie są przeszkodą dla uznania towarów za identyczne, jeśli odpowiadają
      one pod innym względem niniejszej definicji,
    3) towary podobne - towary wytworzone w tym samym kraju, które nie 
      będąc podobnymi pod każdym względem, posiadają podobne cechy i 
      skład materiałowy, co pozwala im pełnić te same funkcje i być towarami
      handlowo zamiennymi. Jakość towarów, znak handlowy i renoma,
      jaką posiadają, są czynnikami, które należy uwzględniać przy ustalaniu
      podobieństwa towarów,
    4) towary tej samej jakości i rodzaju - towary zawierające się w grupie 
      lub zakresie towarów wytwarzanych przez jedną gałąź przemysłu lub 
      branżę przemysłową i obejmujące towary identyczne lub podobne,
    5) osoby powiązane ze sobą - osoby są powiązane ze sobą, jeżeli:
       a) jedna z osób jest urzędnikiem, dyrektorem lub członkiem organu 
         zarządzającego bądź kontrolnego drugiej,
       b) są prawnie uznanymi wspólnikami w działalności gospodarczej,
       c) jedna z osób jest pracodawcą drugiej,
       d) którakolwiek z osób bezpośrednio lub pośrednio dysponuje prawami
         głosu lub udziałem w kapitale zakładowym lub akcyjnym, 
         wynoszącymi co najmniej 5% wszystkich praw głosu, lub co najmniej
         5% kapitału zakładowego lub akcyjnego drugiej osoby,
       e) jedna z osób bezpośrednio lub pośrednio kontroluje drugą,
       f) dwie osoby znajdują się pod bezpośrednią lub pośrednią kontrolą 
         trzeciej osoby,
       g) dwie osoby wspólnie kontrolują, bezpośrednio lub pośrednio, trzecią
         osobę,
       h) są spokrewnione lub spowinowacone do drugiego stopnia,
       i) jedna z nich w działalności gospodarczej jest wyłącznym dystrybutorem
         lub wyłącznym koncesjonariuszem drugiej osoby, jeśli odpowiada
         kryteriom, o których mowa w lit. a)-h),
    6) prowizja od zakupu - opłaty poniesione przez kupującego towary na 
      rzecz jego agenta za usługę polegającą na reprezentowaniu go przy 
      zakupie towarów, dla których ustalana jest wartość celna.
       
                                Art. 26.
 1. Wartością celną towarów jest wartość transakcyjna, to znaczy cena faktycznie
   zapłacona lub należna za towar sprzedany w celu przywozu na polski
   obszar celny, ustalana, o ile jest to konieczne, na podstawie art. 30c i 
   30d, pod warunkiem że:
    1) nie istnieją ograniczenia w dysponowaniu lub użytkowaniu towarów 
      przez kupującego inne niż ograniczenia, które:
       a) są nakładane lub wymagane przez prawo,
       b) ograniczają obszar geograficzny, na którym towar może być odsprzedany,
         lub
       c) nie mają istotnego wpływu na wartość towaru,
    2) sprzedaż lub cena towaru nie są uzależnione od warunków lub spełnienia
      świadczeń, których wartości nie można ustalić,
    3) jakakolwiek część dochodu z dalszej odsprzedaży, dyspozycji lub późniejszego
      użytkowania towarów przez nabywcę nie przypada bezpośrednio
      lub pośrednio sprzedającemu, chyba że zgodnie z art. 30c może
      zostać dokonana odpowiednia korekta,
    4) kupujący i sprzedający nie są ze sobą powiązani, a w wypadkach, gdy 
      są powiązani, wartość transakcyjna może być zaakceptowana dla ustalania
      wartości celnej, zgodnie z ust. 2.
 2. Przy ustalaniu, czy wartość transakcyjna jest do zaakceptowania dla celów 
   stosowania ust. 1, fakt, iż kupujący i sprzedający są ze sobą powiązani, nie 
   stanowi sam w sobie wystarczającej podstawy do niezaakceptowania wartości
   transakcyjnej. Gdy okaże się to konieczne, okoliczności dotyczące 
   sprzedaży powinny zostać zbadane, a wartość transakcyjna powinna być 
   zaakceptowana pod warunkiem, że powiązanie nie wpłynęło na cenę. Jeżeli
   na podstawie informacji uzyskanych od zgłaszającego lub powziętych 
   w inny sposób organ celny ma powody, aby uznać, iż powiązanie wpłynęło 
   na cenę, powody takie powinny być podane zgłaszającemu i należy zapewnić
   możliwość ustosunkowania się do nich. Na żądanie zgłaszającego informacja
   o takich powodach powinna być przedstawiona w formie pisemnej.
 3. W wypadku transakcji między osobami powiązanymi, wartość transakcyjna 
   jest akceptowana, a wartość celna towarów ustalana jest zgodnie z ust. 1, 
   o ile zgłaszający udowodni, że taka wartość jest zbliżona do jednej z występujących
   w tym samym lub zbliżonym czasie:
    1) wartości transakcyjnej przy sprzedaży kupującemu, w żadnym konkretnym
      wypadku nie powiązanemu ze sprzedającym, identycznych lub 
      podobnych towarów wprowadzonych na polski obszar celny,
    2) wartości celnej identycznych lub podobnych towarów, ustalonej zgodnie
      z przepisami art. 30,
    3) wartości celnej identycznych lub podobnych towarów, ustalonej zgodnie
      z przepisami art. 30a.
 4. Przy zastosowaniu kryteriów, o których mowa w ust. 3, należy uwzględnić 
   różnice w rodzajach i sposobach handlu, różnice ilościowe, koszty wymienione
   w art. 30c oraz koszty ponoszone przez sprzedającego przy transakcjach,
   w których kupującym jest osoba z nim nie powiązana, a koszty te 
   nie występują przy transakcji pomiędzy sprzedającym a osobą z nim powiązaną.
 5. Kryteria określone w ust. 3 mogą być stosowane na wniosek zgłaszającego 
   tylko dla celów porównawczych. Wartość celna towaru nie może być ustalona
   w sposób zastępczy na podstawie przepisu ust. 3.
 6. Wartość transakcyjna nie może być przyjęta za wartość celną, o której 
   mowa w ust. 1, w wypadku, gdy organ celny z uzasadnionych przyczyn zakwestionował
   wiarygodność i dokładność informacji lub dokumentów, służących
   do określenia wartości celnej, które należy dołączyć do zgłoszenia 
   celnego, albo gdy nie zostaną one przedstawione przez zgłaszającego.
 7. Przed ustaleniem wartości celnej na podstawie art. 28-30b organ celny wyjaśni
   zgłaszającemu, na jego pisemny wniosek, przyczyny zastosowania 
   przepisu ust. 6, wyznaczając termin na złożenie wyjaśnień.
 8. Ceną faktycznie zapłaconą lub należną jest całkowita płatność dokonana 
   lub mająca zostać dokonana przez kupującego dla sprzedającego lub na 
   korzyść sprzedającego za przywożone towary i obejmująca wszystkie płatności
   dokonane lub mające być dokonane jako warunek sprzedaży towarów
   kupującemu albo płatności dokonane lub mające być dokonane przez 
   kupującego osobie trzeciej celem spełnienia zobowiązań sprzedającego. 
   Płatność może zostać dokonana w formie przelewu pieniężnego lub za 
   pomocą innych form zapłaty i może zostać dokonana bezpośrednio lub 
   pośrednio.
 9. Podjęte przez kupującego udokumentowane działania dokonane na jego 
   własny  rachunek,  inne niż te,  których  doliczenie przewidziane jest w 
   art. 30c, nie są uznawane za pośrednią płatność na rzecz sprzedającego, 
   nawet jeśli mogłyby być uznane za korzystne dla sprzedającego lub zostały 
   podjęte na podstawie porozumienia ze sprzedającym, a ich koszt nie będzie
   doliczony do ceny faktycznie zapłaconej lub należnej przy ustalaniu 
   wartości celnej przywiezionych towarów.
 
                                Art. 27.
 1. Jeżeli wartość celna nie może zostać ustalona na podstawie art. 26, ustala 
   się ją stosując w kolejności art. 28-30a.
 2. Kolejność stosowania art. 30 i 30a może zostać zmieniona na pisemny 
   wniosek zgłaszającego.
 3. Odmowa w sprawie, o której mowa w ust. 2, wymaga formy pisemnej.
 
                                Art. 28.
 1. Jeżeli wartość celna przywiezionych towarów nie może być ustalona na 
   podstawie przepisów art. 26, za wartość celną przyjmuje się wartość transakcyjną
   identycznych towarów sprzedanych i wprowadzonych na polski obszar
   celny w tym samym lub zbliżonym czasie co towary, dla których ustalana
   jest wartość celna.
 2. Dla ustalenia wartości, o której mowa w ust. 1, należy stosować wartość 
   transakcyjną identycznych towarów sprzedawanych w tym samym rodzaju i 
   sposobie handlu i w zasadzie w tych samych ilościach co towary, dla których
   ustalana jest wartość celna. W wypadku gdy nie stwierdzono tego rodzaju
   sprzedaży, należy przyjmować wartość transakcyjną identycznych towarów
   sprzedawanych w innych rodzajach i sposobach handlu lub w innych
   ilościach, z niezbędnymi poprawkami mającymi na celu uwzględnienie
   różnicy w rodzajach i sposobach handlu lub ilości, pod warunkiem że 
   tego rodzaju korekta może być dokonana na podstawie przedłożonych 
   dowodów, określających zasadność i prawidłowość korekty, niezależnie od 
   tego, czy taka korekta prowadzi do zwiększenia czy też zmniejszenia wartości
   celnej.
 3. Jeżeli koszty, o których mowa w art. 30c ust. 1 pkt 5, są włączone do wartości
   transakcyjnej, należy uwzględnić istotne różnice w takich kosztach 
   między towarami, dla których ustalana jest wartość celna, a towarami identycznymi,
   wynikające z różnic w odległościach i rodzaju transportu.
 4. Jeżeli dla celów stosowania niniejszego artykułu stwierdzono więcej niż jedną
   wartość transakcyjną towarów identycznych, dla ustalenia wartości celnej
   towarów przywożonych należy przyjmować wartość najniższą.
 
                                Art. 29.
 1. Jeżeli wartość celna przywożonych towarów nie może być ustalona na 
   podstawie przepisów art. 26 i 28, za wartość celną przyjmuje się wartość 
   transakcyjną podobnych towarów sprzedanych i wprowadzonych na polski 
   obszar celny w tym samym lub zbliżonym czasie co towary, dla których 
   ustalana jest wartość celna.
 2. Przepisy art. 28 ust. 2, 3 i 4 stosuje się odpowiednio.
 
                                Art. 30.
 1. Jeżeli wartość celna przywożonych towarów nie może być ustalona na 
   podstawie przepisów art. 26, 28 i 29, za wartość celną przyjmuje się cenę 
   jednostkową towarów przywożonych bądź identycznych lub podobnych, 
   sprzedanych na polskim obszarze celnym w największych zbiorczych ilościach
   i stanie, w jakim są towary, dla których ustalana jest wartość celna, 
   w transakcjach sprzedaży między nie powiązanymi ze sobą osobami, w tym 
   samym lub zbliżonym czasie nie przekraczającym 90 dni od dnia przywozu 
   takich towarów, pomniejszona o:
    1) marżę zazwyczaj płaconą lub uzgodnioną do zapłacenia lub też narzut,
      jaki jest zazwyczaj stosowany na polskim obszarze celnym, obejmujący
      zyski i wydatki związane ze sprzedażą przywiezionych towarów 
      tego samego gatunku i rodzaju,
    2) koszty transportu i ubezpieczenia oraz opłaty załadunkowe i manipulacyjne
      związane z transportem, po przywozie towarów na polski obszar
      celny,
    3) należności przywozowe lub inne opłaty pobierane na polskim obszarze 
      celnym z tytułu przywozu lub sprzedaży towarów.
 2. Jeżeli towary przywożone bądź identyczne lub podobne nie są przedmiotem
   sprzedaży na polskim obszarze celnym w takim samym stanie i w tym 
   samym lub zbliżonym czasie co towary, dla których ustalana jest wartość 
   celna, to na wniosek zgłaszającego wartość celną ustala się na podstawie 
   ceny jednostkowej przywiezionych towarów, po której są sprzedawane po 
   dokonaniu ich przetworzenia, w największych zbiorczych ilościach, w 
   transakcjach sprzedaży między nie powiązanymi osobami, pomniejszonej o 
   koszty przetworzenia i koszty, o których mowa w ust. 1.
 3. Przepisy art. 28 ust. 3 i 4 stosuje się odpowiednio.
 
                               Art. 30a.
Jeżeli wartość celna przywożonych towarów nie może być ustalona na podstawie
przepisów art. 26, 28, 29 i 30, za wartość celną przyjmuje się wartość kalkulowaną,
która jest sumą:
    1) kosztów lub wartości materiałów i produkcji bądź innych procesów zastosowanych
      przy wytworzeniu przywożonych towarów,
    2) kwoty zysku i kosztów ogólnych równych kwocie zwyczajowo wliczonej 
      w cenę sprzedaży towarów tego samego gatunku lub rodzaju jak te, 
      dla których ustalana jest wartość celna, wytworzonych przez producentów
      w kraju wywozu w celu przywozu takich towarów na polski obszar 
      celny,
    3) kosztów lub wartości, o których mowa w art. 30c ust. 1 pkt 5.
    
                               Art. 30b.
 1. Jeżeli wartość celna nie może być ustalona na podstawie przepisów art. 26, 
   28, 29, 30 i 30a, jest ona ustalana na podstawie danych dostępnych na polskim
   obszarze celnym, z zastosowaniem odpowiednich środków zgodnych 
   z zasadami i ogólnymi przepisami:
    1) artykułu VII Układu Ogólnego w sprawie Taryf Celnych i Handlu z 
      1994 r.,
    2) Porozumienia w sprawie stosowania artykułu VII Układu Ogólnego w 
      sprawie Taryf Celnych i Handlu z 1994 r.,
    3) przepisów niniejszego rozdziału.
 2. Wartość celna ustalana z zastosowaniem ust. 1 nie może być określana na 
   podstawie:
    1) ceny sprzedaży towarów na polskim obszarze celnym, wytworzonych 
      na tym obszarze,
    2) systemu polegającego na przyjmowaniu, dla ustalania wartości celnej, 
      wyższej z dwóch alternatywnych wartości,
    3) ceny towarów na rynku wewnętrznym kraju wywozu,
    4) kosztów produkcji innych niż wartość kalkulowana, która została ustalona
      dla identycznych lub podobnych towarów na podstawie art. 30a,
    5) cen, po których towary są sprzedawane w kraju wywozu z przeznaczeniem
      poza polski obszar celny,
    6) minimalnych wartości celnych,
    7) arbitralnych bądź nieprawdziwych wartości.
    
                               Art. 30c.
 1. W celu określenia wartości celnej z zastosowaniem przepisów art. 26, do 
   ceny faktycznie zapłaconej lub należnej za przywożone towary dodaje się:
    1) poniesione przez kupującego, lecz nie ujęte w cenie faktycznie zapłaconej
      lub należnej za towary koszty:
       a) prowizji i pośrednictwa, z wyjątkiem prowizji od zakupu,
       b) pojemników, o ile dla potrzeb celnych są traktowane łącznie z 
         towarem, dla którego ustalana jest wartość celna,
       c) pakowania, zarówno w sensie materiałów, jak i robocizny,
    2) określoną w odpowiedniej proporcji wartość wymienionych poniżej 
      towarów i usług, dostarczonych bezpośrednio lub pośrednio przez kupującego,
      bezpłatnie lub po obniżonej cenie, do użytku związanego z 
      produkcją i sprzedażą przywożonych towarów, w zakresie, w jakim taka
      wartość nie została ujęta w cenie faktycznie zapłaconej lub należnej:
       a) materiałów, komponentów, części i podobnych elementów, które 
         stanowią część składową lub przynależność przywiezionych towarów,
       b) narzędzi, matryc, form i podobnych elementów użytych przy produkcji
         przywiezionych towarów,
       c) materiałów zużytych przy produkcji przywiezionych towarów,
       d) prac technicznych, badawczo-rozwojowych, artystycznych i projektowych
         oraz planów i szkiców wykonanych poza polskim obszarem 
         celnym i niezbędnych do produkcji przywiezionych towarów,
    3) honoraria, tantiemy autorskie i opłaty licencyjne dotyczące towarów, 
      dla których ustalana jest wartość celna, które musi opłacić kupujący, 
      zarówno bezpośrednio, jak i pośrednio, jako warunek sprzedaży tych 
      towarów, o ile koszty te nie są ujęte w cenie faktycznie zapłaconej lub 
      należnej,
    4) wartość jakiejkolwiek części dochodu z tytułu dalszej odsprzedaży, dyspozycji
      lub wykorzystania przywiezionych towarów, która przypada 
      bezpośrednio lub pośrednio sprzedającemu,
    5) koszty transportu i ubezpieczenia przywiezionych towarów oraz opłaty 
      załadunkowe i manipulacyjne związane z ich transportem, poniesione 
      do granicy państwa lub portu polskiego.
 2. Koszty dodane do ceny faktycznie zapłaconej lub należnej powinny być doliczane
   z zastosowaniem przepisów niniejszego artykułu jedynie na podstawie
   obiektywnych i wymiernych danych.
 3. Nie naruszając przepisów ust. 1 pkt 3:
    1) opłaty za prawo do kopiowania przywiezionych towarów na polskim 
      obszarze celnym nie są doliczane do ceny faktycznie zapłaconej lub 
      należnej za te towary, przy ustalaniu ich wartości celnej,
    2) płatności za prawo do dystrybucji lub odsprzedaży przywożonych towarów,
      poniesione przez kupującego, nie są doliczane do ceny faktycznie
      zapłaconej lub należnej za przywiezione towary, jeżeli takie płatności
      nie stanowią warunku sprzedaży towarów.
    
                               Art. 30d.
Nie wlicza się do wartości celnej następujących kosztów, o ile można je wyodrębnić
z ceny faktycznie zapłaconej lub należnej:
    1) kosztów transportu przywożonych towarów, poniesionych po przekroczeniu
      granicy państwa lub po przybyciu do portu polskiego,
    2) należności za prace budowlane, instalacyjne, montaż, obsługę lub pomoc
      techniczną, wykonane po przywozie towarów takich jak: zakłady 
      przemysłowe, maszyny lub wyposażenie,
    3) odsetki od umowy o finansowaniu zakupu przywiezionych towarów, 
      zawartej przez kupującego, niezależnie od tego, czy finansowanie zapewnione
      jest przez sprzedającego, czy też przez inną osobę, o ile 
      umowa ta została zawarta w formie pisemnej, a kupujący będzie w 
      stanie udowodnić, że:
       a) towary zostały sprzedane po cenie zadeklarowanej jako faktycznie 
         zapłaconej lub należnej 
       b) żądane oprocentowanie nie przekracza normalnie stosowanego 
         oprocentowania dla tego typu transakcji dokonywanych w tym 
         czasie i w kraju, w którym dokonano operacji finansowej,
    4) opłat za prawo do kopiowania przywiezionych towarów na polskim 
      obszarze celnym,
    5) prowizji od zakupu,
    6) należności przywozowych lub innych opłat pobieranych na polskim 
      obszarze celnym z tytułu przywozu lub sprzedaży towarów.
    
                               Art. 30e.
Rada Ministrów może określić, w drodze rozporządzenia, szczegółowy tryb 
ustalania wartości celnej przywożonych towarów.
                               Art. 30f.
Prezes Głównego Urzędu Ceł ogłasza w formie obwieszczenia decyzje Komitetu
do Spraw Wartości Celnej Światowej Organizacji Handlu (WTO) oraz wyjaśnienia
Technicznego Komitetu do Spraw Wartości Celnej Światowej Organizacji
Celnej (WCO) do Porozumienia w sprawie stosowania artykułu VII 
Układu Ogólnego w Sprawie Taryf Celnych i Handlu z 1994 r.
                               Art. 30g.
Dla ustalania wartości celnej Prezes Głównego Urzędu Ceł w porozumieniu z 
Ministrem Finansów określi, w drodze zarządzenia, zasady stosowania kursów 
waluty krajowej do walut obcych, w oparciu o tabele kursów walut obcych, 
międzynarodowych jednostek walutowych i jednostek rozrachunkowych, ogłaszanych
przez Prezesa Narodowego Banku Polskiego.".
                                    
                                Art. 2.
W sprawach wszczętych a nie zakończonych do dnia wejścia w życie niniejszej 
ustawy stosuje się przepisy dotychczasowe.
                                Art. 3.
Ustawa wchodzi w życie z dniem ogłoszenia.
