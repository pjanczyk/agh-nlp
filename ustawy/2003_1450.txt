



Dz.U. z 2003 r. Nr 149, poz. 1450
                                                                                
                                                                                
                                                                                
                                                                                
                                   U S T A W A
                             z dnia 23 lipca 2003 r.
                                        
   o przejęciu przez Skarb Państwa zobowiązań Zakładu Ubezpieczeń Społecznych
       z tytułu nieprzekazanych składek do otwartych funduszy emerytalnych
                                        
                                     Art. 1.
Użyte w ustawie określenia oznaczają:
   1) fundusz - otwarty fundusz emerytalny określony w ustawie z dnia 28
     sierpnia 1997 r. o organizacji i funkcjonowaniu funduszy emerytalnych
     (Dz.U. Nr 139, poz. 934, z późn. zm.[1]);
   2) konto ubezpieczonego - konto, o którym mowa w art. 4 pkt 7 ustawy z dnia
     13 października 1998 r. o systemie ubezpieczeń społecznych (Dz.U. Nr 137,
     poz. 887, z późn. zm.[2]);
   3) płatnik składek - podmiot, o którym mowa w art. 4 pkt 2 ustawy z dnia 13
     października 1998 r. o systemie ubezpieczeń społecznych;
   4) składka - część składki na ubezpieczenie emerytalne, o której mowa w art.
     22 ust. 3 ustawy z dnia 13 października 1998 r. o systemie ubezpieczeń
     społecznych, i odsetki od tej części składki, o których mowa w art. 23
     ust. 2 tej ustawy;
   5) Zakład - Zakład Ubezpieczeń Społecznych;
   6) zobowiązania z tytułu składek - zobowiązania z tytułu składek opłaconych
     przez ich płatników do dnia 31 grudnia 2002 r. za okres od dnia 1 kwietnia
     1999 r. i nieprzekazanych w terminie przez Zakład do funduszy,
     zaewidencjonowanych na kontach ubezpieczonych do dnia 25 grudnia 2006 r.,
     oraz zobowiązania z tytułu odsetek należnych od tych składek z tytułu
     nieprzekazania składek do funduszy w terminie, naliczonych na dzień
     regulowania tych składek;
   7) cena zamiany - cenę, według której zobowiązania Skarbu Państwa wynikające
     z przejętych zobowiązań z tytułu składek są zamieniane na obligacje
     skarbowe, odpowiadającą 995 zł wartości zobowiązań z tytułu składek za
     każde 1 000 zł wartości nominalnej obligacji, powiększonej o naliczone
     odsetki za każdy dzień, począwszy od dnia rozpoczęcia kolejnego okresu
     odsetkowego do dnia konwersji.
                                        
                                     Art. 2.
1. Skarb Państwa przejmuje zobowiązania z tytułu składek w wysokości
  wynikającej z informacji o wysokości zobowiązań z tytułu składek otrzymanej
  przez ministra właściwego do spraw finansów publicznych od ministra
  właściwego do spraw zabezpieczenia społecznego.
2. Przejmowane przez Skarb Państwa zobowiązania z tytułu składek stają się
  długiem Skarbu Państwa w ostatnim dniu roboczym miesiąca, w którym minister
  właściwy do spraw finansów publicznych otrzymał od ministra właściwego do
  spraw zabezpieczenia społecznego informację o wysokości zobowiązań z tytułu
  składek.
3. Z dniem, o którym mowa w ust. 2, następuje wygaśnięcie zobowiązań z tytułu
  składek Zakładu w wysokości wynikającej z informacji, o której mowa w ust. 1.
4. Przejęte przez Skarb Państwa zobowiązania z tytułu składek są regulowane w
  dniu, o którym mowa w ust. 2, w drodze przekazania obligacji skarbowych w
  liczbie wynikającej z ilorazu wysokości zobowiązania z tytułu składek i ceny
  zamiany jednej obligacji, zaokrąglonej następnie na zasadach ogólnych do
  pełnej liczby sztuk obligacji.
5. Z dniem przekazania funduszowi obligacji skarbowych następuje wygaśnięcie
  zobowiązań Skarbu Państwa wynikających z przejętych zobowiązań z tytułu
  składek w wysokości określonej w informacji, o której mowa w ust. 1.
                                        
                                     Art. 3.
1. Zakład przekazuje ministrowi właściwemu do spraw zabezpieczenia społecznego
  w formie pisemnej i elektronicznej, nie później niż trzeciego dnia roboczego
  danego miesiąca kalendarzowego, informację o wysokości zobowiązań z tytułu
  składek zaewidencjonowanych do dwudziestego piątego dnia poprzedniego
  miesiąca kalendarzowego na kontach ubezpieczonych i nieprzekazanych do tego
  dnia do funduszy, z podziałem na poszczególne fundusze.
2. Fundusz przekazuje ministrowi właściwemu do spraw zabezpieczenia społecznego
  numer rachunku papierów wartościowych, na który mają być przekazane
  obligacje, w terminie 14 dni od daty wejścia ustawy w życie. Numer rachunku
  może być przez fundusz zmieniany.
3. Minister właściwy do spraw zabezpieczenia społecznego przekazuje ministrowi
  właściwemu do spraw finansów publicznych, w terminie do piątego dnia
  roboczego danego miesiąca kalendarzowego, pisemną informację, która powinna
  zawierać dane zawarte w informacji, o której mowa w ust. 1, oraz wskazanie
  rachunków papierów wartościowych, na które mają być przekazane obligacje na
  rzecz poszczególnych funduszy.
4. Zakład przekazuje do funduszu do dnia, o którym mowa w art. 2 ust. 2,
  informację o wysokości zobowiązań z tytułu składek, o których mowa w ust. 1,
  wobec poszczególnych członków tego funduszu.
                                     Art. 4.
Należność z tytułu poniesionych kosztów poboru i dochodzenia składek na
fundusze, o której mowa w art. 76 ust. 1 pkt 3 ustawy z dnia 13 października
1998 r. o systemie ubezpieczeń społecznych, Zakład ustala od kwoty przejętych
przez Skarb Państwa zobowiązań z tytułu składek, z wyłączeniem zobowiązań z
tytułu odsetek należnych od składek, i potrąca z kwoty bieżących składek
przekazywanych do funduszu nie wcześniej niż w dniu regulowania zobowiązań z
tytułu składek przez Skarb Państwa.
                                        
                                     Art. 5.
1. Fundusz pobiera bezpośrednio ze swoich aktywów opłatę, o której mowa w art.
  134 ust. 1 pkt 1 ustawy z dnia 28 sierpnia 1997 r. o organizacji i
  funkcjonowaniu funduszy emerytalnych, od wartości zobowiązań z tytułu składek
  przejętych i uregulowanych przez Skarb Państwa na podstawie niniejszej
  ustawy.
2. Do obliczania i pobierania opłaty, o której mowa w ust. 1, stosuje się art.
  135 ustawy z dnia 28 sierpnia 1997 r. o organizacji i funkcjonowaniu funduszy
  emerytalnych. Opłata jest pobierana w wysokości wynikającej ze stażu
  członkowskiego, posiadanego przez członka funduszu w dniu zapisania obligacji
  na rachunku papierów wartościowych funduszu.
3. W przypadku pobrania opłaty w sposób określony w ust. 1:
   1) wartość przekazanych do funduszu obligacji pomniejszoną o wartość opłaty,
     o której mowa w ust. 1, przelicza się na jednostki rozrachunkowe;
   2) do aktywów funduszu przekazuje się wszystkie obligacje otrzymane na
     podstawie niniejszej ustawy.
4. Przekazanie przez fundusz na rzecz powszechnego towarzystwa emerytalnego
  opłaty, o której mowa w ust. 1, odbywa się w następnym dniu po przeliczeniu
  obligacji na jednostki rozrachunkowe.
5. Wartość obligacji, rozumiana jako równowartość zobowiązań z tytułu składek w
  wysokości wskazanej w informacji przekazanej przez Zakład do funduszu, jest
  przeliczana na jednostki rozrachunkowe w najbliższym dniu wyceny następującym
  po zdeponowaniu przekazanych funduszowi obligacji na rachunku papierów
  wartościowych funduszu, według wartości jednostki rozrachunkowej na dzień
  zdeponowania obligacji.
6. Jeżeli wartość przekazanych funduszowi obligacji wynikająca z ceny zamiany
  jest większa od wysokości zobowiązania z tytułu składek, różnica stanowi
  przychód funduszu.
7. Jeżeli wartość przekazanych funduszowi obligacji według ceny zamiany jest
  mniejsza od wysokości zobowiązania z tytułu składek, różnica jest pokrywana
  przez fundusz bezpośrednio z jego aktywów.
                                        
                                     Art. 6.
1. Zobowiązania Skarbu Państwa wynikające z przejętych zobowiązań z tytułu
  składek są zamieniane na obligacje skarbowe o terminie wykupu nie dłuższym
  niż do dnia 31 grudnia 2011 r. i zmiennym oprocentowaniu opartym o rentowność
  52-tygodniowych bonów skarbowych, według ceny zamiany.
2. Zmienne oprocentowanie, o którym mowa w ust. 1, jest obliczane jako średnia
  arytmetyczna średnich ważonych stóp rentowności 52-tygodniowych bonów
  skarbowych sprzedanych na czterech ostatnich przetargach, które odbyły się do
  końca miesiąca bezpośrednio poprzedzającego miesiąc, w którym następuje
  rozpoczęcie danego okresu odsetkowego, i jest zaokrąglane do dwóch miejsc po
  przecinku.
3. Minister właściwy do spraw finansów publicznych określa w liście emisyjnym
  szczegółowe warunki emisji obligacji skarbowych, o których mowa w ust. 1.
                                        
                                     Art. 7.
W ustawie z dnia 13 października 1998 r. o systemie ubezpieczeń społecznych
(Dz.U. Nr 137, poz. 887, z późn. zm.[3]) wprowadza się następujące zmiany:
1) w art. 41 ust. 6 otrzymuje brzmienie:
  "6. Płatnik składek jest zobowiązany złożyć imienny raport miesięczny
     korygujący w formie nowego dokumentu zawierającego wszystkie prawidłowe
     informacje określone w ust. 3-5, jeżeli zachodzi konieczność korekty
     danych podanych w imiennym raporcie miesięcznym w przypadku stwierdzenia
     nieprawidłowości:
     1) przez płatnika składek we własnym zakresie,
     2) przez Zakład.";
2) w art. 47 ust. 3 i 3a otrzymują brzmienie:
  "3. Płatnik składek jest zobowiązany złożyć, z zastrzeżeniem ust. 3a,
     deklarację rozliczeniową korygującą w formie nowego dokumentu
     zawierającego wszystkie prawidłowe dane określone w art. 46 ust. 4 w
     każdym przypadku, o którym mowa w art. 41 ust. 6, łącznie z raportem
  miesięcznym korygującym.
  3a. Imiennych raportów miesięcznych nie składa się, w przypadku gdy korekta
     dotyczy wyłącznie danych wykazanych w deklaracji rozliczeniowej.";
3) w art. 47a:
   a) uchyla się ust. 3a,
   b) ust. 4 otrzymuje brzmienie:
     "4. Dokumenty przekazywane w sposób niezgodny z wymogami określonymi w
       ust. 1 i 2 nie są przez Zakład przyjmowane, co jest równoznaczne z
       nieprzekazaniem dokumentów.".
                                        
                                     Art. 8.
Przepisy art. 1-6 stosuje się do dnia 31 grudnia 2007 r.
                                        
                                     Art. 9.
Ustawa wchodzi w życie z dniem 1 października 2003 r., z wyjątkiem art. 7, który
wchodzi w życie z dniem ogłoszenia.
 
_______________________________
[1] Zmiany ustawy zostały ogłoszone w Dz.U. z 1998 r. Nr 98, poz. 610, Nr 106,
 poz. 668 i Nr 162, poz. 1118, z 1999 r. Nr 110, poz. 1256, z 2000 r. Nr 60
 poz. 702, z 2001 r. Nr 8, poz. 64 i Nr 110, poz. 1189 oraz z 2002 r. Nr 25,
 poz. 253, Nr 153, poz. 1271 i Nr 241, poz. 2074.
[2] Zmiany ustawy zostały ogłoszone w Dz.U. z 1998 r. Nr 162, poz. 1118 i 1126, z
 1999 r. Nr 26, poz. 228, Nr 60, poz. 636, Nr 72, poz. 802, Nr 78, poz. 875 i
 Nr 110, poz. 1256, z 2000 r. Nr 9, poz. 118, Nr 95, poz. 1041, Nr 104, poz.
 1104 i Nr 119, poz. 1249, z 2001 r. Nr 8, poz. 64, Nr 27, poz. 298, Nr 39,
 poz. 459, Nr 72, poz. 748, Nr 100, poz. 1080, Nr 110, poz. 1189, Nr 111, poz.
 1194, Nr 130, poz. 1452 i Nr 154, poz. 1792, z 2002 r. Nr 25, poz. 253, Nr 41,
 poz. 365, Nr 74, poz. 676, Nr 155, poz. 1287, Nr 169, poz. 1387, Nr 199, poz.
 1673, Nr 200, poz. 1679 i Nr 241, poz. 2074 oraz z 2003 r. Nr 56, poz. 498 i
 Nr 65, poz. 595.
[3] Zmiany ustawy zostały ogłoszone w Dz.U. z 1998 r. Nr 162, poz. 1118 i 1126, z
 1999 r. Nr 26, poz. 228, Nr 60, poz. 636, Nr 72, poz. 802, Nr 78, poz. 875 i
 Nr 110, poz. 1256, z 2000 r. Nr 9, poz. 118, Nr 95, poz. 1041, Nr 104, poz.
 1104 i Nr 119, poz. 1249, z 2001 r. Nr 8, poz. 64, Nr 27, poz. 298, Nr 39,
 poz. 459, Nr 72, poz. 748, Nr 100, poz. 1080, Nr 110, poz. 1189, Nr 111, poz.
 1194, Nr 130, poz. 1452 i Nr 154, poz. 1792, z 2002 r. Nr 25, poz. 253, Nr 41,
 poz. 365, Nr 74, poz. 676, Nr 155, poz. 1287, Nr 169, poz. 1387, Nr 199, poz.
 1673, Nr 200, poz. 1679 i Nr 241, poz. 2074 oraz z 2003 r. Nr 56, poz. 498 i
 Nr 65, poz. 595.
