



Dz.U. z 1994 r. Nr 127, poz. 627
                                USTAWA
                     z dnia 27 października 1994 r.
                                    
                        o autostradach  płatnych
                                    
                                    
                               Rozdział 1
                            Przepisy ogólne
                                    
                                Art. 1.
 1. Ustawa określa warunki przygotowania budowy, zasady koncesjonowania i 
   umów o budowę oraz eksploatację autostrad płatnych, zwanych dalej "autostradami",
   a także organy właściwe w tych sprawach.
 2. Rada Ministrów określa, w drodze rozporządzenia, autostrady lub ich odcinki,
   które będą budowane i eksploatowane jako płatne.
 3. W uzasadnionych przypadkach Rada Ministrów może rozciągnąć, w drodze
   rozporządzenia, przepisy ustawy, w całości lub w części, na określone 
   drogi ekspresowe.
 4. Określenie autostrad i dróg ekspresowych w przepisach, o których mowa 
   w ust. 2 i 3, może nastąpić jeżeli będzie możliwość korzystania z innej, 
   ogólnodostępnej drogi publicznej.
 
                                Art. 2.
 1. Minister Transportu i Gospodarki Morskiej jest naczelnym organem administracji
   państwowej właściwym w sprawach przygotowania budowy i eksploatacji
   autostrad. Przepis ten nie narusza uprawnień Ministra Gospodarki
   Przestrzennej i Budownictwa, określonych przepisami prawa budowlanego.
 2. Minister Transportu i Gospodarki Morskiej wydaje, w drodze rozporządzenia,
   przepisy techniczno-budowlane dotyczące autostrad.
 
                                Art. 3.
 1. Za przejazd autostradą są pobierane opłaty.
 2. Opłaty za przejazdy autostradą ustala i pobiera spółka, która posiada koncesję
   udzieloną na zasadach określonych w ustawie, zwana dalej "koncesjonariuszem".
 3. Od opłat za przejazdy autostradami są zwolnione pojazdy uprzywilejowane 
   uczestniczące w akcji związanej z ratowaniem życia lub zdrowia ludzkiego 
   albo mienia, a także pojazdy policji ruchu drogowego.
 4. Minister Transportu i Gospodarki Morskiej określa, w drodze rozporządzenia,
   szczegółowe zasady ustalania i pobierania opłat za przejazdy autostradami
   oraz sposób ogłaszania wysokości tych opłat.
    
                                Art. 4.
Przepisy rozdziałów 4 i 5 stosuje się odpowiednio do budowy autostrad niepłatnych.
                               Rozdział 2
                Agencja Budowy i Eksploatacji Autostrad
                                    
                                Art. 5.
 1. Tworzy się Agencję Budowy i Eksploatacji Autostrad, zwaną dalej "Agencją".
   Agencja jest państwową osobą prawną.
 2. Siedzibą Agencji jest miasto stołeczne Warszawa.
 
                                Art. 6.
Minister Transportu i Gospodarki Morskiej sprawuje nadzór nad Agencją.
                                    
                                Art. 7.
 1. Agencja przygotowuje i koordynuje budowę i eksploatację autostrad w zakresie
   określonym ustawą.
 2. Do zadań Agencji należy:
    1) prowadzenie prac studialnych dotyczących autostrad, obejmujących 
      również ocenę ich oddziaływania na środowisko przyrodnicze,
    2) współpraca z organami właściwymi w sprawach zagospodarowania 
      przestrzennego, obrony narodowej, geodezji i gospodarki gruntami, 
      ewidencji gruntów i budynków, scalania i wymiany gruntów, melioracji 
      wodnych, ochrony gruntów rolnych i leśnych, ochrony środowiska oraz 
      ochrony zabytków,
    3) nabywanie gruntów pod autostrady na rzecz Skarbu Państwa,
    4) opracowywanie projektów kryteriów oceny ofert w postępowaniu przetargowym,
    5) prowadzenie przetargów, opracowywanie projektów koncesji i negocjowanie
      umów koncesyjnych,
    6) uzgadnianie projektu budowlanego autostrady lub jej odcinka w zakresie
      zgodności z przepisami techniczno-budowlanymi, o których 
      mowa w art. 2 ust. 2,
    7) kontrola budowy i eksploatacji autostrady w zakresie zgodności z 
      udzieloną koncesją i przestrzegania warunków umowy koncesyjnej,
    8) wykonywanie innych zadań w sprawach autostrad, określonych przez 
      Ministra Transportu i Gospodarki Morskiej.
    
                                Art. 8.
 1. Organem Agencji jest Prezes Agencji.
 2. Prezes Agencji kieruje jej działalnością i reprezentuje ją na zewnątrz.
 3. Do dokonywania czynności prawnych samodzielnie, w imieniu Agencji, 
   uprawniony jest jej Prezes.
 
                                Art. 9.
 1. Prezes Agencji jest powoływany i odwoływany przez Prezesa Rady Ministrów
   na wniosek Ministra Transportu i Gospodarki Morskiej.
 2. Prezes Agencji składa Ministrowi Transportu i Gospodarki Morskiej roczne
   sprawozdanie z działalności oraz informację właściwej komisji sejmowej,
   w terminie 6 miesięcy od zakończenia roku kalendarzowego.
 
                                Art. 10.
 1. Zasady wynagradzania pracowników Agencji, z wyjątkiem Prezesa Agencji, 
   określa zakładowy system wynagrodzeń.
 2. Wynagrodzenie Prezesa Agencji ustala Prezes Rady Ministrów.
 
                                Art. 11.
 1. Agencja realizuje zadania określone w art. 7, w granicach wyznaczonych 
   rocznymi planami finansowymi, odpowiednio do gromadzonych środków.
 2. Prezes Agencji, w uzgodnieniu z Ministrami: Transportu i Gospodarki 
   Morskiej oraz Finansów, ustala roczny plan finansowy Agencji.
 
                                Art. 12.
 1. Agencja prowadzi samodzielną gospodarkę finansową.
 2. Przychodami Agencji są:
    1) wpływy z działalności Agencji,
    2) wpływy z opłat za udzielenie koncesji,
    3) wpływy z innych tytułów.
 3. Agencja otrzymuje dotacje, ustalane corocznie w ustawie budżetowej, na 
   wynikające z budowy autostrad: prace studialne i dokumentacyjne, nabywanie
   nieruchomości, odszkodowania, należności i opłaty roczne z tytułu 
   ochrony gruntów rolnych i leśnych, prace scaleniowe i wymienne, przebudowę
   urządzeń infrastruktury technicznej, przeprowadzanie ratowniczych 
   badań archeologicznych i badań ekologicznych oraz opracowywanie ich 
   wyników.
 
                                Art. 13.
Agencja może zaciągać kredyty długoterminowe, za zgodą Ministra Finansów, 
na zasadach ogólnych.
                                Art. 14.
 1. Składniki majątkowe nabyte na cele funkcjonowania Agencji, tworzą fundusz
   statutowy Agencji.
 2. Agencja tworzy fundusz statutowy, a inne fundusze może tworzyć po uzyskaniu
   zgody Ministra Finansów.
 3. Na fundusz statutowy Agencji składają się w szczególności równowartość 
   netto środków trwałych, wartości niematerialnych i prawnych oraz środki 
   pieniężne zgromadzone z dochodów Agencji.
 4. Majątek trwały Agencji podlega amortyzacji na zasadach ogólnych.
 5. Zasady prowadzenia rachunkowości przez Agencję określają odrębne 
   przepisy.
 
                                Art. 15.
 1. Dochody Agencji są zwolnione od podatku dochodowego od osób prawnych.
 2. Agencja jest zwolniona z opłat skarbowych oraz podatku od nieruchomości
   do dnia przekazania autostrady lub jej części do eksploatacji przez koncesjonariusza.
 
                                Art. 16.
 1. Prezes Rady Ministrów, na wniosek Ministra Transportu i Gospodarki 
   Morskiej, nadaje, w drodze rozporządzenia, statut Agencji.
 2. Statut Agencji określa w szczególności jej organizację, zasady udzielania 
   pełnomocnictw, szczegółowe zasady gospodarki finansowej Agencji i tworzenie
   oddziałów terenowych.
 
                               Rozdział 3
                        Rada do Spraw Autostrad
                                    
                                Art. 17.
 1. Organem opiniodawczym Ministra Transportu i Gospodarki Morskiej jest 
   Rada do Spraw Autostrad, zwana dalej "Radą".
 2. Członków Rady powołuje i odwołuje Minister Transportu i Gospodarki 
   Morskiej.
 3. Przewodniczącego Rady wybiera i odwołuje Rada spośród swoich członków.
 4. Regulamin działania Rady, na jej wniosek, ustala Minister Transportu i 
   Gospodarki Morskiej.
 
                                Art. 18.
Do zakresu działania Rady należy w szczególności opiniowanie:
    1) projektów wniosków o udzielenie wskazań lokalizacyjnych i o ustalenie 
      lokalizacji,
    2) kryteriów oceny dokumentacji wstępnej i ofert w postępowaniu przetargowym,
    3) wyników kwalifikacji wstępnej,
    4) projektów koncesji,
    5) zasad ustalania opłat za przejazdy autostradami,
    6) planów ratowniczych oraz planów dotyczących infrastruktury mającej 
      wpływ na stan bezpieczeństwa ruchu drogowego,
    7) innych spraw dotyczących autostrad na wniosek Ministra Transportu i 
      Gospodarki Morskiej.
    
                               Rozdział 4
                         Lokalizacja autostrad
                                    
                                Art. 19.
Minister - Kierownik Centralnego Urzędu Planowania udziela wskazań lokalizacyjnych
autostrady lub jej odcinków w uzgodnieniu z Ministrem Gospodarki 
Przestrzennej i Budownictwa oraz z Ministrami: Kultury i Sztuki, Obrony Narodowej,
Ochrony Środowiska, Zasobów Naturalnych i Leśnictwa, Rolnictwa i 
Gospodarki Żywnościowej, Transportu i Gospodarki Morskiej oraz z Głównym 
Inspektorem Sanitarnym.
                                Art. 20.
 1. Wniosek o udzielenie wskazań lokalizacyjnych autostrady powinien zawierać
   w szczególności:
    1) ogólny przebieg autostrady i analizę jej powiązań z innymi drogami 
      publicznymi,
    2) charakterystykę podstawowych obiektów budowlanych,
    3) ocenę oddziaływania autostrady na środowisko, sporządzoną przez 
      biegłych wskazanych przez Ministra Ochrony Środowiska, Zasobów 
      Naturalnych i Leśnictwa,
    4) ocenę oddziaływania autostrady na grunty rolne i leśne, sporządzoną 
      przez wojewodów,
    5) ocenę oddziaływania autostrady na dobra kultury objęte ochroną na 
      podstawie odrębnych przepisów, sporządzoną przez biegłego z listy 
      rzeczoznawców Ministra Kultury i Sztuki.
 2. Prezes Agencji składa wniosek, o którym mowa w ust. 1, po uzyskaniu 
   opinii Rady, właściwych miejscowo wojewodów oraz zainteresowanych rad 
   gmin i sejmików samorządowych.
 3. Brak opinii, o której mowa w ust. 2, w terminie 30 dni od dnia zwrócenia 
   się przez Prezesa Agencji o wyrażenie opinii, traktuje się jako nie wniesienie
   zastrzeżeń.
 4. Minister Ochrony Środowiska, Zasobów Naturalnych i Leśnictwa w porozumieniu
   z Ministrami: Rolnictwa i Gospodarki Żywnościowej, Kultury i 
   Sztuki oraz Transportu i Gospodarki Morskiej określi, w drodze rozporządzenia,
   dla autostrad wymagania, jakim powinny odpowiadać oceny, o 
   których mowa w ust. 1 pkt 3-5.
 
                                Art. 21.
 1. Decyzję o ustaleniu lokalizacji autostrady, na wniosek Prezesa Agencji, 
   wydaje wojewoda.
 2. Wniosek o wydanie decyzji o ustaleniu lokalizacji powinien zawierać:
    1) mapę w skali 1:5000, przedstawiającą istniejące uzbrojenie terenu, 
      proponowany przebieg autostrady z zaznaczeniem terenu niezbędnego 
      dla obiektów budowlanych i ustanowienia stref ochronnych,
    2) wymagane odrębnymi przepisami zezwolenia i stanowiska właściwych 
      organów.
 3. O wszczęciu postępowania o wydanie decyzji o ustaleniu lokalizacji wojewoda
   zawiadamia w drodze obwieszczeń w urzędach gmin i w prasie lokalnej.
 
                                Art. 22.
 1. Decyzja o ustaleniu lokalizacji autostrady, wydana zgodnie ze wskazaniami 
   lokalizacyjnymi, powinna zawierać w szczególności:
    1) wymagania dotyczące powiązania z innymi drogami publicznymi,
    2) linie rozgraniczające teren,
    3) warunki techniczne realizacji,
    4) warunki wynikające z potrzeb ochrony środowiska i ochrony dóbr kultury,
    5) wymagania dotyczące ochrony interesów osób trzecich.
 2. Wojewoda doręcza decyzję o ustaleniu lokalizacji autostrady wnioskodawcy 
   oraz zawiadamia o jej wydaniu i treści pozostałe strony w drodze obwieszczeń
   w urzędach gmin i w prasie lokalnej.
 
                                Art. 23.
 1. W uzasadnionym przypadku, na  wniosek Prezesa Agencji, wojewoda może
   nadać decyzji o ustaleniu lokalizacji rygor natychmiastowej wykonalności.
 2. Odwołanie strony od decyzji o ustaleniu lokalizacji powinno być rozpatrzone
   w terminie 14 dni, a skarga do sądu administracyjnego w terminie 
   dwóch miesięcy.
 
                                Art. 24.
 Od decyzji, o której mowa w art. 21 ust. 1, służy stronie odwołanie do Ministra
Gospodarki Przestrzennej i Budownictwa.
                                Art. 25.
 1. Przepisy o zagospodarowaniu przestrzennym nie mają zastosowania w 
   sprawach określonych w niniejszym rozdziale.
 2. Wojewoda wydaje pozwolenia na budowę autostrady na zasadach i w trybie
   przepisów prawa budowlanego, z zastrzeżeniem ust. 3.
 3. Ilekroć w przepisach prawa budowlanego mowa jest o decyzji o warunkach 
   zabudowy i zagospodarowania terenu rozumie się przez to także decyzję o 
   ustaleniu lokalizacji autostrady.
                               Rozdział 5
                 Nabywanie nieruchomości pod autostrady
                                    
                                Art. 26.
Agencja nabywa na własność Skarbu Państwa nieruchomości na cele budowy 
autostrad, w drodze umowy, z zastrzeżeniem art. 27.
                                Art. 27.
 1. Nieruchomości przeznaczone na pasy drogowe autostrad stanowiące własność
   gminy, stają się, z mocy prawa, własnością Skarbu Państwa z dniem, 
   w którym decyzja o ustaleniu lokalizacji dotycząca tych nieruchomości stała
   się ostateczna.
 2. Za nieruchomości, o których mowa w ust. 1, gminie przysługuje odszkodowanie,
   ustalone według zasad obowiązujących przy wywłaszczaniu nieruchomości.
 3. Wojewoda, w drodze decyzji, stwierdza nabycie nieruchomości przez Skarb 
   Państwa oraz ustala odszkodowanie.
 4. Odszkodowanie jest wypłacane ze środków finansowych Agencji.
 
                                Art. 28.
W przypadku gdy przeznaczone na pasy drogowe nieruchomości, stanowiące 
własność Skarbu Państwa, zostały oddane w użytkowanie wieczyste, Agencja 
działając w imieniu Skarbu Państwa rozwiązuje z użytkownikiem wieczystym 
umowę użytkowania wieczystego.
                                Art. 29.
Wszczęcie postępowania wywłaszczeniowego, w odniesieniu do nieruchomości 
przeznaczonych na pasy drogowe autostrad, następuje na wniosek Prezesa 
Agencji po bezskutecznym upływie terminu wyznaczonego przez wojewodę na 
piśmie właścicielowi lub użytkownikowi wieczystemu nieruchomości do zawarcia
umowy, o której mowa w art. 26 i 28. Termin ten nie może być krótszy niż 
2 miesiące od dnia otrzymania przez właściciela lub użytkownika wieczystego 
nieruchomości, pisemnej oferty Agencji zawarcia umowy.
                                Art. 30.
Postępowanie wywłaszczeniowe wszczyna i decyzje w jego toku wydaje wojewoda.
                                Art. 31.
 1. Po wszczęciu postępowania wywłaszczeniowego wojewoda, na wniosek 
   Prezesa Agencji, udziela w uzasadnionych przypadkach, w drodze decyzji, 
   zezwolenia na niezwłoczne zajęcie nieruchomości przeznaczonych na pasy 
   drogowe autostrad.
 2. Decyzji, o której mowa w ust. 1, może być nadany rygor natychmiastowej 
   wykonalności, z uwzględnieniem stanu przygotowania inwestycji oraz możliwości
   zbioru ziemiopłodów.
 
                                Art. 32.
 1. Odszkodowanie za wywłaszczoną nieruchomość powinno odpowiadać jej 
   wartości rynkowej, ustalonej według stanu na dzień wydania decyzji o ustaleniu
   lokalizacji autostrady.
 2. Wartość nieruchomości określają biegli lub inne osoby, o których mowa w 
   art. 38 ust. 1 ustawy z dnia 29 kwietnia 1985 r. o gospodarce gruntami i 
   wywłaszczaniu nieruchomości (Dz.U. z 1991 r. Nr 30, poz. 127, Nr 103, 
   poz. 446 i Nr 107, poz. 464, z 1993 r. Nr 47, poz. 212 i Nr 131, poz. 629 
   oraz z 1994 r. Nr 27, poz. 96, Nr 31, poz. 118, Nr 84, poz. 384, Nr 85, poz. 
   388 i Nr 89, poz. 415).
 3. Odszkodowanie, o którym mowa w ust. 1, podlega waloryzacji na dzień 
   wypłaty, według zasad obowiązujących w razie zwrotu wywłaszczonych nieruchomości.
 4. Odszkodowanie za wywłaszczone nieruchomości wypłacane jest ze środków
   finansowych przekazywanych wojewodzie przez Agencję.
 
                                Art. 33.
 1. Decyzja o ustaleniu lokalizacji autostrady stanowi podstawę do wydania 
   decyzji o wygaśnięciu zarządu ustanowionego na nieruchomości przeznaczonej
   na pasy drogowe autostrad, stanowiącej własność Skarbu Państwa. 
   Przepis art. 31 stosuje się odpowiednio.
 2. Jeżeli przeznaczona na pasy drogowe autostrad nieruchomość, stanowiąca 
   własność Skarbu Państwa, została wydzierżawiona lub wynajęta, decyzja o 
   ustaleniu lokalizacji autostrady stanowi podstawę do wypowiedzenia umowy
   dzierżawy lub najmu ze skutkiem natychmiastowym. Za straty poniesione
   na skutek rozwiązania umowy przysługuje od Agencji odszkodowanie.
 3. Do rozwiązania użytkowania ustanowionego w drodze decyzji lub umowy, 
   stosuje się odpowiednio przepisy ust. 1 i 2.
 
                                Art. 34.
 1. Z dniem nabycia przez Skarb Państwa własności nieruchomości, ustanowione
   zostaje, z mocy prawa, na rzecz Agencji prawo użytkowania.
 2. W stosunku do nieruchomości, o których mowa w art. 28 i 33, prawo użytkowania
   na rzecz Agencji zostaje ustanowione z mocy prawa odpowiednio 
   z dniem rozwiązania użytkowania wieczystego, wygaśnięcia zarządu lub 
   rozwiązania umów: użytkowania, dzierżawy lub najmu.
 3. Ustanowienie prawa, o którym mowa w ust. 1 i 2, stwierdza wojewoda w 
   drodze decyzji.
 
                                Art. 35.
Agencja jest zwolniona z opłat za użytkowanie nieruchomości przeznaczonych 
na pasy drogowe autostrad.
                                Art. 36.
 1. Do gruntów rolnych i leśnych, objętych decyzjami o ustaleniu lokalizacji 
   autostrady, nie stosuje się przepisów o ochronie gruntów rolnych i leśnych, 
   z tym że określone w tych przepisach należności i opłaty roczne oraz, w 
   odniesieniu do gruntów leśnych i zadrzewionych, jednorazowe odszkodowanie
   w razie dokonania przedwczesnego wyrębu drzewostanu, przeznacza
   się:
    1) na Fundusz Ochrony Gruntów Rolnych z przeznaczeniem na budowę 
      i modernizację dróg gminnych, lokalnych miejskich lub wewnętrznych 
      (dojazd do pól) - z tytułu wyłączenia gruntów z produkcji rolniczej 
      lub leśnej, z zastrzeżeniem pkt 2,
    2) na Fundusz Leśny w Dyrekcji Generalnej Lasów Państwowych - z tytułu
      wyłączenia gruntów Skarbu Państwa, zarządzanych przez Państwowe
      Gospodarstwo Leśne "Lasy Państwowe".
 2. Minister Transportu i Gospodarki Morskiej w porozumieniu z Ministrami: 
   Finansów, Ochrony Środowiska, Zasobów Naturalnych i Leśnictwa oraz 
   Rolnictwa i Gospodarki Żywnościowej określi, w drodze zarządzenia, sposób
   i terminy przekazania przez Agencję środków finansowych, o których 
   mowa w ust. 1.
 
                                Art. 37.
W sprawach nie uregulowanych w niniejszym rozdziale stosuje się przepisy 
ustawy, o której mowa w art. 32 ust. 2.
                               Rozdział 6
                     Finansowanie budowy autostrad
                                    
                                Art. 38.
Budowę autostrad finansuje się:
    1) ze środków własnych koncesjonariuszy oraz uzyskanych przez nich 
      kredytów bankowych,
    2) ze środków finansowych z budżetu państwa ustalanych corocznie w 
      ustawie budżetowej na cele, o których mowa w art. 12 ust. 3,
    3) z innych źródeł.
    
                                Art. 39.
Koncesjonariusz może uzyskać poręczenie spłaty ze środków budżetu państwa 
kredytu bankowego lub pożyczki, na ogólnie obowiązujących zasadach, do wysokości
nie wyższej niż 50% wartości inwestycji przewidzianej do realizacji w 
ramach koncesji.
                               Rozdział 7
                        Postępowanie przetargowe
                                    
                                Art. 40.
Budowa i eksploatacja autostrady wymaga uzyskania koncesji.
                                Art. 41.
Wybór koncesjonariusza następuje w drodze przeprowadzanego przez Agencję 
dwustopniowego postępowania przetargowego:
    1) kwalifikacji wstępnej,
    2) przetargu ograniczonego do zakwalifikowanych do złożenia oferty, 
      zwanego dalej "przetargiem".
    
                                Art. 42.
 1. Agencja zaprasza do udziału w kwalifikacji wstępnej poprzez umieszczenie 
   ogłoszenia w prasie o zasięgu krajowym.
 2. Ogłoszenie, o którym mowa w ust. 1, powinno zawierać w szczególności:
    1) oznaczenie autostrady,
    2) określenie miejsca i terminu otrzymania specyfikacji warunków kwalifikacji
      wstępnej oraz wysokość opłat za specyfikację,
    3) informację o miejscu i terminie:
       a) składania dokumentacji do kwalifikacji wstępnej,
       b) ogłoszenia wyników,
    4) informację o sposobie ogłoszenia wyników kwalifikacji wstępnej.
 3. Specyfikacja warunków kwalifikacji wstępnej składa się w szczególności z:
    1) podstawowych informacji technicznych dotyczących autostrady,
    2) informacji o podstawowych wymaganiach procedury kwalifikacji wstępnej.
    
                                Art. 43.
W postępowaniu przetargowym mogą uczestniczyć spółki z ograniczoną odpowiedzialnością
i spółki akcyjne z siedzibą w Polsce, o kapitale zakładowym 
(akcyjnym), nie mniejszym niż równowartość 10 milionów ECU.
                                Art. 44.
 1. W czasie przygotowywania dokumentacji do kwalifikacji wstępnej uczestnik 
   może zwrócić się do Agencji o wyjaśnienie elementów specyfikacji warunków
   tej kwalifikacji.
 2. Treść udzielonej odpowiedzi Agencja przesyła jednocześnie wszystkim 
   uczestnikom kwalifikacji wstępnej.
 
                                Art. 45.
Członków komisji przetargowej powołuje i odwołuje Minister Transportu i 
Gospodarki Morskiej.
 
                                Art. 46.
 1. Uczestnicy kwalifikacji wstępnej mogą być zobowiązani do udzielenia dodatkowych
   wyjaśnień komisji przetargowej.
 2. Agencja może przedłużyć termin składania dokumentacji do kwalifikacji 
   wstępnej w sposób określony w art. 42 ust. 1.
                                    
                                Art. 47.
 1. Oceny dokumentacji do kwalifikacji wstępnej dokonuje komisja przetargowa
   zgodnie z kryteriami określonymi przez Ministra Transportu i Gospodarki
   Morskiej w przepisach, o których mowa w art. 53.
 2. Ocena dokumentacji złożonej do kwalifikacji wstępnej jest podstawą wyboru
   uczestników przetargu, zwanych dalej "oferentami".
 3. Komisja przetargowa dokonuje wyboru oferentów.
 4. Z czynności otwarcia i oceny dokumentacji do kwalifikacji wstępnej, wyboru
   oferentów i ogłoszenia wyników wyboru, sporządza się protokół.
 5. Protokół, o którym mowa w ust. 4, udostępnia się uczestnikom kwalifikacji 
   wstępnej na ich żądanie.
 
                                Art. 48.
 1. Oferenci otrzymują pisemne zaproszenie do przetargu, z podaniem w 
   szczególności terminu i miejsca składania ofert.
 2. Oferenci otrzymują informację o warunkach przetargu po wpłaceniu na 
   rachunek Agencji opłaty za informację oraz po złożeniu pisemnego oświadczenia
   o nieudostępnianiu osobom trzecim informacji uzyskanych w trakcie
   przetargu.
 3. Informacja o warunkach przetargu zawiera w szczególności:
    1) podstawową dokumentację techniczną, pozwalającą na sformułowanie 
      oferty,
    2) wymagania co do treści i zakresu oferty,
    3) informacje o przewidywanych istotnych warunkach koncesji i umowy 
      koncesyjnej,
    4) informacje o terminie wpłaty wadium oraz o jego wysokości, zatwierdzonej
      na wniosek Prezesa Agencji przez Ministra Transportu i Gospodarki
      Morskiej.
    4. Prezes Agencji określa wysokość i tryb uiszczenia opłaty, o której mowa
      w ust. 2.
    
                                Art. 49.
Komisja przetargowa ocenia w szczególności:
    1) stan ekonomiczno-finansowy, w tym wiarygodność finansową oferenta,
    2) przygotowanie organizacyjne i techniczne oferenta lub wskazanych 
      przez niego wykonawców do należytego wykonania autostrady,
    3) plan finansowania oraz program budowy i eksploatacji autostrady,
    4) stopień zdolności oferenta do finansowania budowy bez poręczeń, o 
      których mowa w art. 39,
    5) proponowany przez oferenta zakres zatrudnienia wykonawców polskich
      oraz stosowania materiałów i wyrobów produkcji krajowej.
    
                                Art. 50.
Do przetargu i ofert stosuje się odpowiednio przepisy art. 44-46.
                                Art. 51.
 1. Wycofanie oferty w czasie przetargu powoduje utratę wadium.
 2. Wadium wniesione przez oferenta, którego oferta nie została przyjęta, 
   podlega zwrotowi w terminie 14 dni po dokonaniu wyboru ofert przez 
   komisję przetargową.
 3. Wadium wniesione przez oferenta, którego oferta została uznana za najkorzystniejszą,
   podlega zwrotowi w terminie 14 dni po zawarciu umowy 
   koncesyjnej. Wadium nie podlega zwrotowi w razie odstąpienia oferenta 
   od zawarcia umowy koncesyjnej bez ważnych przyczyn.
 
                                Art. 52.
Komisja przetargowa przedstawia Ministrowi Transportu i Gospodarki Morskiej
protokół z postępowania przetargowego oraz zawiadamia oferentów o 
wynikach tego postępowania.
                                Art. 53.
Minister Transportu i Gospodarki Morskiej określi, w drodze rozporządzenia, 
szczegółowe zasady postępowania przetargowego oraz tryb pracy komisji przetargowej.
                               Rozdział 8
              Koncesje na budowę i eksploatację autostrad
                                    
                                Art. 54.
Koncesji udziela się spółce, której oferta została w wyniku przetargu uznana 
przez komisję przetargową za najkorzystniejszą.
                                Art. 55.
 1. Organem właściwym do udzielenia i cofnięcia koncesji jest Minister 
   Transportu i Gospodarki Morskiej.
 2. Udzielenie i cofnięcie koncesji następuje w drodze decyzji.
 3. Za udzielenie koncesji pobiera się opłatę. 
 4. Koncesja może być udzielona na budowę i eksploatację, albo wyłącznie na 
   eksploatację autostrady lub jej odcinka.
 5. Minister Transportu i Gospodarki Morskiej w porozumieniu z Ministrem 
   Finansów określi, w drodze zarządzenia, wysokość i sposób uiszczenia 
   opłaty, o której mowa w ust. 3.
 
                                Art. 56.
Koncesja określa w szczególności:
    1) nazwę spółki i jej siedzibę,
    2) przedmiot działalności objęty koncesją,
    3) datę rozpoczęcia działalności,
    4) obowiązki koncesjonariusza, określone w art. 57,
    5) okres, na jaki została udzielona.
    
                                Art. 57.
Koncesjonariusz jest obowiązany do:
    1) zgromadzenia środków finansowych na budowę i podjęcie eksploatacji 
      autostrady,
    2) przygotowania dokumentacji technicznej wymaganej do podjęcia budowy
      autostrady, uzyskania pozwolenia na budowę i uzgodnień wymaganych
      odrębnymi przepisami,
    3) przestrzegania przepisów techniczno-budowlanych i eksploatacyjnych 
      dotyczących autostrad, oraz przepisów dotyczących ochrony środowiska
      i ochrony dóbr kultury,
    4) terminowej realizacji procesu inwestycyjnego,
    5) utrzymania autostrady według standardów określonych w przepisach 
      prawa i umowie,
    6) umożliwienia Agencji dokonania, w dowolnym czasie, kontroli budowy 
      i eksploatacji autostrady oraz dostarczania w tym zakresie danych i 
      dokumentów.
    
                                Art. 58.
 1. Koncesja może być cofnięta w przypadku:
    1) niezawarcia umowy koncesyjnej w terminie do 6 miesięcy od daty 
      udzielenia koncesji,
    2) naruszenia obowiązków, o których mowa w art. 57 lub warunków 
      umowy koncesyjnej,
    3) zagrożenia ważnego interesu gospodarki narodowej, obronności lub 
      bezpieczeństwa państwa, albo zagrożenia bezpieczeństwa ludzi.
 2. Koncesja wygasa w przypadku rozwiązania umowy koncesyjnej.
 
                                Art. 59.
 1. W przypadku cofnięcia koncesji z przyczyny określonej w art. 58 ust. 1 pkt 
   1, komisja przetargowa na wniosek Ministra Transportu i Gospodarki Morskiej
   przeprowadza ponownie wybór najkorzystniejszej oferty spośród 
   ofert już złożonych.
 2. W przypadku niedokonania wyboru, o którym mowa w ust. 1, Agencja 
   ogłasza nowe postępowanie przetargowe.
                                    
                                Art. 60.
 1. Agencja jest uprawniona do kontroli budowy i eksploatacji autostrady w 
   zakresie:
    1) zgodności z udzieloną koncesją,
    2) przestrzegania warunków umowy koncesyjnej,
    3) zgodności opłat za przejazdy autostradą ze szczegółowymi zasadami 
      określonymi w przepisach, o których mowa w art. 3 ust. 4.
 2. Osoby upoważnione przez Prezesa Agencji do dokonywania kontroli, są 
   uprawnione w szczególności do:
    1) wstępu na teren nieruchomości, na której jest prowadzona budowa 
      lub eksploatacja autostrady,
    2) żądania pisemnych lub ustnych wyjaśnień, okazania dokumentów lub 
      innych informacji oraz udostępnienia danych mających związek z 
      przedmiotem kontroli.
 
                               Rozdział 9
                            Umowa koncesyjna
                                    
                                Art. 61.
Minister Transportu i Gospodarki Morskiej zawiera z koncesjonariuszem 
umowę koncesyjną.
                                Art. 62.
 1. Umowa koncesyjna powinna określać w szczególności:
    1) termin rozpoczęcia i zakończenia budowy,
    2) okres eksploatacji autostrady i stawki opłat w chwili rozpoczęcia eksploatacji,
    3) termin przekazania dokumentacji dotyczącej lokalizacji autostrady,
    4) sposób i terminy udostępnienia przez Agencję gruntów pod budowę 
      autostrady, warunki zagospodarowania znajdujących się na nich: budynków,
      budowli, urządzeń, drzewostanu i innych upraw,
    5) warunki i zakres zabezpieczenia obiektów archeologicznych odkrytych 
      w trakcie budowy,
    6) prawa koncesjonariusza do korzystania z gruntu i wzniesionych przez 
      niego budynków, budowli i innych urządzeń,
    7) zobowiązania koncesjonariusza do:
       a) budowy i eksploatacji autostrady zgodnie z obowiązującymi przepisami,
       b) zachowania nieprzerwanej dostępności do autostrady i jej przejezdności,
       c) zapewnienia bezpieczeństwa użytkowników,
       d) ustalania, w uzgodnieniu z Ministerstwem Obrony Narodowej, limitu
         zwolnień pojazdów Sił Zbrojnych od opłat za przejazdy autostradami,
    8) zasady współpracy koncesjonariusza z administracją drogową, Policją, 
      pogotowiem ratunkowym oraz jednostkami systemu ratowniczo-gaśniczego,
    9) zasady zagospodarowania miejsc obsługi podróżnych, pojazdów i przesyłek,
      uwzględniające konkurencję,
   10) termin i sposób przekazania Agencji autostrady i dotyczącej jej dokumentacji
      po zakończeniu okresu eksploatacji,
   11) zasady odpowiedzialności stron,
   12) sposób rozstrzygania sporów wynikłych na tle realizacji umowy,
   13) warunki rozwiązania umowy,
   14) zasady wzajemnych rozliczeń w razie rozwiązania umowy.
 2. Umowa ulega rozwiązaniu z mocy prawa z dniem uprawomocnienia się 
   decyzji o cofnięciu koncesji.
 
                                Art. 63.
W przypadku udzielenia koncesji wyłącznie na eksploatację autostrady, przepisy
rozdziału niniejszego stosuje się odpowiednio.
                              Rozdział 10
   Zmiany w przepisach obowiązujących, przepisy przejściowe i końcowe
                                    
                                Art. 64.
W ustawie z dnia 26 marca 1982 r. o scalaniu i wymianie gruntów (Dz.U. z 
1989 r. Nr 58, poz. 349 i z 1990 r. Nr 34, poz. 198) wprowadza się następujące 
zmiany:
 1) w art. 3 w ust. 1 po wyrazach "Skarbu Państwa" stawia się przecinek i dodaje
   się wyrazy "z zastrzeżeniem art. 4 ust. 2,";
 2) w art. 4:
    a) dotychczasową treść oznacza się jako ust. 1,
    b) dodaje się ust. 2 w brzmieniu:
       "2. W przypadku prowadzenia scalania gruntów w związku z budową 
          autostrady, koszty wykonania scalenia i wymiany gruntów, oraz 
          poscaleniowego zagospodarowania gruntów pokrywa Agencja 
          Budowy i Eksploatacji Autostrad.".
       
                                Art. 65.
 1. W ustawie z dnia 21 marca 1985 r. o drogach publicznych (Dz.U. Nr 14, 
   poz. 60, z 1988 r. Nr 19, poz. 132, z 1989 r. Nr 35, poz. 192, z 1990 r. Nr 
   34, poz. 198, z 1991 r. Nr 75, poz. 332 i z 1993 r. Nr 47, poz. 212) wprowadza
   się następujące zmiany:
    1) dodaje się art. 4a w brzmieniu:
   "Art. 4a. Rada Ministrów, na wniosek Ministra Transportu i Gospodarki
             Morskiej, ustala, w drodze rozporządzenia, sieć autostrad
             i dróg ekspresowych.";
    2) w art. 13:
       a) w ust. 2 skreśla się pkt 1,
       b) w ust. 4 skreśla się wyrazy "i w art. 16c ust. 6 niniejszej ustawy",
       c) dodaje się ust. 5 w brzmieniu:
          "5. Zasady ustalania i pobierania opłat za przejazdy autostradami
             budowanymi i eksploatowanymi zgodnie z przepisami niniejszej
             ustawy, są określone przepisami o autostradach płatnych.";
    3) dodaje się art. 13a w brzmieniu:
  "Art. 13a. Zadania w zakresie budowy i eksploatacji autostrad i dróg
             ekspresowych mogą być realizowane:
              1) na zasadach ogólnych określonych w ustawie,
              2) na zasadach określonych w przepisach o autostradach płatnych.";
    4) skreśla się rozdział 1a;
    5) dodaje się art. 23a w brzmieniu:
  "Art. 23a. Uprawnienia Generalnej Dyrekcji Dróg Publicznych i dyrekcji
okręgowych dróg publicznych określone w art. 21 ust. 1
             i 2 oraz w art. 23 ust. 1 pkt 1, nie dotyczą autostrad
             płatnych.";
    6) art. 40a otrzymuje brzmienie:
  "Art. 40a. Opłaty pochodzące ze źródeł, o których mowa w art. 13 ust. 2,
             oraz opłaty i kary określone w art. 40 ust. 4, stanowią dochody
             środków specjalnych zarządów dróg, przeznaczonych na utrzymanie
dróg.".
 2. Na okres roku od dnia wejścia w życie ustawy utrzymuje się w mocy przepisy
   wydane na podstawie art. 16d pkt 2 ustawy, o której mowa w ust. 1.
 
                                Art. 66.
W ustawie z dnia 23 grudnia 1988 r. o działalności gospodarczej (Dz.U. Nr 41, 
poz. 324, z 1990 r. Nr 26, poz. 149, Nr 86, poz. 504, z 1991 r. Nr 31, poz. 128, 
Nr 41, poz. 179, Nr 73, poz. 321, Nr 105, poz. 452, Nr 106, poz. 457 i Nr 107, 
poz. 460, z 1993 r. Nr 28, poz. 127, Nr 47, poz. 212 i Nr 134, poz. 646 oraz z 
1994 r. Nr 27, poz. 96) w art. 11 w ust. 1 skreśla się pkt 7a.
                                Art. 67.
W ustawie z dnia 28 września 1991 r. o lasach (Dz.U. Nr 101, poz. 444, z 1992 
r. Nr 21, poz. 85, Nr 54, poz. 254 oraz z 1994 r. Nr 1, poz. 3) dodaje się art. 
38a w brzmieniu:
  "Art. 38a. Przekazanie lasów, gruntów i innych nieruchomości Skarbu
             Państwa zarządzanych przez Lasy Państwowe, Agencji Budowy
             i Eksploatacji Autostrad na pasy drogowe autostrad, następuje
nieodpłatnie na podstawie umowy między Dyrektorem
             Generalnym a Prezesem Agencji.".
                                Art. 68.
W ustawie z dnia 19 października 1991 r. o gospodarowaniu nieruchomościami 
rolnymi Skarbu Państwa oraz o zmianie niektórych ustaw (Dz.U. Nr 107, poz. 
464, z 1993 r. Nr 5, poz. 23 i Nr 6, poz. 29 oraz z 1994 r. Nr 1, poz. 3, Nr 90, 
poz. 419 i Nr 105, poz. 509) w art. 24 dodaje się ust. 7 w brzmieniu:
    "7. Agencja, w drodze umowy, przekaże nieodpłatnie Agencji Budowy i 
       Eksploatacji Autostrad grunty wchodzące w skład Zasobu na pasy 
       drogowe autostrad.".
    
                                Art. 69.
W ustawie z dnia 15 lutego 1992 r. o podatku dochodowym od osób prawnych 
(Dz.U. z 1993 r. Nr 106, poz. 482 i Nr 134, poz. 646 oraz z 1994 r. Nr 1, poz. 
2, Nr 43, poz. 163, Nr 80, poz. 368, Nr 87, poz. 406 i Nr 90, poz. 419) w art. 6 
w ust. 1 dodaje się pkt 8 w brzmieniu:
   "8) Agencję Budowy i Eksploatacji Autostrad.".
                                    
                                Art. 70.
W okresie nie dłuższym niż do dnia 31 grudnia 1996 r. Minister Transportu i 
Gospodarki Morskiej w porozumieniu z Ministrem Finansów, zapewni Agencji,
w ramach budżetu Ministerstwa, środki finansowe na podjęcie działalności.
                                Art. 71.
Ustawa wchodzi w życie po upływie 30 dni od dnia ogłoszenia.
    
