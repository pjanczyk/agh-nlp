



Dz.U. z 1995 r. Nr 41, poz. 208
                                   
 
                                USTAWA
                        z dnia 3 lutego 1995 r.
                                    
     o zmianie ustawy o przeciwdziałaniu praktykom monopolistycznym
                                    
                                    
                                Art. 1.
W ustawie z dnia 24 lutego 1990 r. o przeciwdziałaniu praktykom monopolistycznym
(Dz.U. z 1991 r. Nr 89, poz. 403 oraz z 1994 r. Nr 90, poz. 419) 
wprowadza się następujące zmiany:
 1) w art. 1 po wyrazach "które wywołują" dodaje się wyrazy "lub mogą wywołać";
 2) w art. 2:
    a) w pkt 1 po wyrazach "działalność gospodarczą" dodaje się wyrazy "albo
      organizujące lub świadczące usługi o charakterze użyteczności publicznej,
      które nie są działalnością gospodarczą w rozumieniu ustawy z 
      dnia 23 grudnia 1988 r. o działalności gospodarczej (Dz.U. Nr 41, poz. 
      324, z 1990 r. Nr 26, poz. 149 i Nr 86, poz. 504, z 1991 r. Nr 31, poz. 
      128, Nr 41, poz. 179, Nr 73, poz. 321, Nr 105, poz. 452, Nr 106, poz. 
      457 i Nr 107, poz. 460, z 1993 r. Nr 28, poz. 127, Nr 47, poz. 212 i Nr 
      134, poz. 646 oraz z 1994 r. Nr 27, poz. 96 i Nr 127, poz. 627)",
    b) w pkt 3 lit.a) otrzymuje brzmienie:
          "a) umowy zawierane między podmiotami gospodarczymi, między
             związkami tych podmiotów oraz między podmiotami gospodarczymi
             i związkami, albo niektóre postanowienia tych 
             umów,",
    c) po pkt 7 dodaje się pkt 8-10 w brzmieniu:
          "8) konkurentach - rozumie się przez to podmioty gospodarcze, 
             które wprowadzają lub mogą wprowadzić, albo nabywają lub 
             mogą nabyć, w tym samym czasie i na tym samym rynku, 
             towary takie same lub inne, jeżeli przez ich odbiorców 
             uznane są za substytuty,
           9) przeciętnym wynagrodzeniu - rozumie się przez to przeciętne
             miesięczne wynagrodzenie w sektorze przedsiębiorstw, za 
             ostatni miesiąc kwartału poprzedzającego dzień wydania decyzji
             Urzędu Antymonopolowego, ogłaszane przez Prezesa 
             Głównego Urzędu Statystycznego na podstawie odrębnych 
             przepisów,
          10) przychodzie - rozumie się przez to 1/12 przychodu uzyskanego
             w roku podatkowym poprzedzającym dzień wydania 
             decyzji Urzędu Antymonopolowego, w rozumieniu przepisów
             o podatku dochodowym od osób prawnych lub od osób 
             fizycznych.";
 3) art. 3 otrzymuje brzmienie:
    "Art. 3. 1. Ustawa nie narusza praw wyłącznych wynikających z przepisów
                dotyczących ochrony własności intelektualnej i przemysłowej,
                w szczególności przepisów o wynalazczości, znakach towarowych,
                wzorach zdobniczych, ochronie topografii układów scalonych,
                prawie autorskim i prawach pokrewnych oraz porozumień
                zawieranych przez pracowników i związki zawodowe z
                pracodawcami, mających na celu ochronę praw pracowniczych.
              2. Ustawę stosuje się do:
                 1) umów licencyjnych i innych aktów wykonywania 
                   praw wyłącznych wymienionych w ust. 1,
                 2) umów dotyczących informacji technicznych lub technologicznych
                   nie ujawnionych do wiadomości publicznej,
                   do których podjęto niezbędne działania w 
                   celu zachowania ich poufności,
               jeżeli skutkiem tych umów jest nieuzasadnione ograniczenie
                swobody działalności gospodarczej stron oraz istotne
                ograniczenie konkurencji na rynku.";
 4) w art. 4:
    a) skreśla się ust. 1,
    b) skreśla się oznaczenie ust. 2 oraz wyraz "również", a po wyrazach "porozumienia
      polegające" dodaje się wyraz "w szczególności";
 5) w art. 5 po pkt 5 dodaje się pkt 6 i 7 w brzmieniu:
      "6) narzucanie uciążliwych warunków umów, przynoszących podmiotowi
         gospodarczemu narzucającemu te warunki nieuzasadnione 
         korzyści,
       7) uzależnianie zawarcia umowy od przyjęcia lub spełnienia przez 
         drugą stronę innego świadczenia nie związanego z przedmiotem 
         umowy, którego nie przyjęłaby lub nie spełniłaby mając zapewnioną
         możliwość wyboru.";
 6) w art. 6 po wyrazach "są one niezbędne" dodaje się wyrazy "ze względów 
   techniczno-organizacyjnych lub ekonomicznych";
 7) w art. 8:
    a) w ust. 1 zdanie drugie skreśla się,
    b) w ust. 3 po wyrazach w nawiasie "poz. 195" dodaje się przecinek i wyrazy
      "z 1990 r. Nr 34, poz. 198, z 1991 r. Nr 100, poz. 442, z 1993 r. 
      Nr 11, poz. 50 oraz z 1994 r. Nr 111, poz. 536";
 8) w art. 10:
    a) w ust. 1 skreśla się wyrazy "wydanych na podstawie art. 8 ust. 1 i 3 
      oraz art. 9",
    b) po ust. 3 dodaje się ust. 4 w brzmieniu:
          "4. Do postanowień Urzędu Antymonopolowego, od których służy
             zażalenie, stosuje się odpowiednio przepisy ust. 1 i 2, z 
             tym że zażalenie wnosi się w terminie 7 dni.";
 9) w tytule rozdziału 3 skreśla się wyraz "organizacyjnych";
10) art. 11 otrzymuje brzmienie:
   "Art. 11. 1. Zamiar łączenia podmiotów gospodarczych, w wypadkach
                określonych w ust. 2 i 3, podlega zgłoszeniu Urzędowi
                Antymonopolowemu w terminie 14 dni od dokonania
                czynności, z którą ustawa wiąże ten obowiązek.
              2. Wynikający z ust. 1 obowiązek zgłoszenia zamiaru łączenia
                dotyczy:
                 1) połączenia podmiotów gospodarczych, których łączna
                   wartość rocznej sprzedaży towarów - w roku kalendarzowym
                   poprzedzającym rok zgłoszenia zamiaru
                   łączenia - przekracza 5 milionów ECU,
                 2) nabycia lub przejęcia w posiadanie przez podmiot 
                   gospodarczy, jednorazowo lub wielokrotnie w ciągu 
                   12 kolejnych miesięcy, zorganizowanej części mienia 
                   innego podmiotu gospodarczego, jeżeli łączna wartość
                   tego mienia przekracza 2 miliony ECU,
                 3) objęcia lub nabycia akcji albo udziałów innego 
                   podmiotu gospodarczego, powodującego osiągnięcie 
                   lub przekroczenie 10%, 25%, 33% lub 50% głosów 
                   na walnym zgromadzeniu lub zgromadzeniu wspólników,
                   jeżeli łączna wartość rocznej sprzedaży towarów
                   obu podmiotów - w roku kalendarzowym poprzedzającym
                   rok zgłoszenia zamiaru - przekracza 
                   5 milionów ECU,
                 4) objęcia lub nabycia przez instytucje finansowe, dla 
                   których obrót papierami wartościowymi jest przedmiotem
                   działalności gospodarczej, akcji lub udziałów 
                   innego podmiotu gospodarczego, powodującego 
                   osiągnięcie lub przekroczenie 10%, 25%, 33% lub 
                   50% głosów na walnym zgromadzeniu lub zgromadzeniu
                   wspólników, jeżeli łączna wartość rocznej 
                   sprzedaży towarów podmiotu nabywanego - w roku 
                   kalendarzowym poprzedzającym rok zgłoszenia zamiaru
                   - przekracza 5 milionów ECU, chyba że objęcie
                   albo nabycie akcji lub udziałów dokonane zostało
                   z zamiarem zbycia ich przed upływem 1 roku i 
                   z równoczesnym niewykonywaniem do tego czasu 
                   praw wynikających z posiadania akcji lub udziałów, 
                   poza prawem do dywidendy oraz prawem zbycia akcji
                   lub udziałów,
                 5) objęcia przez tę samą osobę funkcji dyrektora, wicedyrektora,
                   członka zarządu, członka rady nadzorczej,
                   członka komisji rewizyjnej albo głównego księgowego
                   w konkurujących ze sobą podmiotach gospodarczych,
                   jeżeli łączna wartość rocznej sprzedaży 
                   towarów - w roku kalendarzowym poprzedzającym 
                   rok zgłoszenia zamiaru - przekracza 5 milionów 
                   ECU,
                 6) przejęcia w inny sposób, bezpośrednio lub pośrednio,
                   kontroli nad innym podmiotem gospodarczym, 
                   jeżeli łączna wartość rocznej sprzedaży towarów - w 
                   roku kalendarzowym poprzedzającym rok zgłoszenia 
                   zamiaru - przekracza 5 milionów ECU.
              3. Obowiązek zgłoszenia zamiaru łączenia banków, w zakresie
                określonym w ust. 2, dotyczy banków, jeżeli łączna
                wartość ich funduszy własnych przekracza 50 milionów
                ECU na koniec roku kalendarzowego poprzedzającego
                rok zgłoszenia zamiaru łączenia.
              4. Łączna wartość rocznej sprzedaży towarów, o której 
                mowa w ust. 2, obejmuje zarówno sprzedaż dokonywaną 
                przez podmiot dominujący, jak i zależny w rozumieniu 
                art. 2 pkt 9 ustawy z dnia 22 marca 1991 r. - Prawo o 
                publicznym obrocie papierami wartościowymi i funduszach
                powierniczych (Dz.U. z 1994 r. Nr 58, poz. 239, 
                Nr 71, poz. 313 i Nr 121, poz. 591).
              5. Wartość ECU, wymieniona w ust. 2 i 3, podlega przeliczeniu
                na złote według kursu kupna walut obcych ogłaszanego
                przez Narodowy Bank Polski:
                 1) z ostatniego dnia roku kalendarzowego poprzedzającego
                   rok zgłoszenia zamiaru, o którym mowa w 
                   ust. 2 pkt 1 i 3-6 oraz w ust. 3,
                 2) z dnia poprzedzającego zgłoszenie zamiaru nabycia 
                   mienia, o którym mowa w ust. 2 pkt 2.
              6. Przepisów ust. 1 i 2 nie stosuje się do nabywania akcji 
                dopuszczonych do publicznego obrotu.
              7. Zgłoszenia zamiaru łączenia podmiotów gospodarczych 
                dokonują organy podmiotów gospodarczych, o których 
                mowa w art. 11e.
              8. Zgłoszenie zamiaru łączenia powinno zawierać informacje
                dotyczące wpływu łączenia na zmianę pozycji podmiotów
                gospodarczych i jego skutków dla konkurencji, a 
                zwłaszcza:
                 1) rodzaj, przyczynę i zakres łączenia podmiotów gospodarczych,
                 2) dane charakteryzujące podmioty gospodarcze uczestniczące
                   w łączeniu, ich związki z innymi podmiotami
                   gospodarczymi oraz zakres i obszar ich działania,
                 3) udział podmiotów gospodarczych w poszczególnych 
                   rynkach.";
11) po art. 11 dodaje się art. 11a-11e w brzmieniu:
  "Art. 11a. 1. Urząd Antymonopolowy może:
                 1) zwrócić w terminie 14 dni zgłoszenie zamiaru łączenia,
                   jeżeli nie spełnia ono warunków określonych w 
                   art. 11 ust. 8 oraz warunków, jakim powinno odpowiadać
                   zgłoszenie zamiaru łączenia i przekształcenia 
                   podmiotów gospodarczych,
                 2) wezwać zgłaszającego zamiar łączenia do usunięcia 
                   wskazanych braków w zgłoszeniu lub uzupełnienia 
                   niezbędnych informacji, z pouczeniem, że bezskuteczny
                   upływ wyznaczonego terminu może spowodować
                   nałożenie kary pieniężnej w myśl art. 16 ust. 2 
                   pkt 1.
              2. Urząd Antymonopolowy może również przedstawić 
                podmiotom gospodarczym - przed wydaniem decyzji zakazującej
                łączenia - warunki, na jakich łączenie może 
                nastąpić, wyznaczając termin na ustosunkowanie się do 
                zgłoszonej propozycji; brak odpowiedzi w terminie lub 
                negatywne ustosunkowanie się do przedstawionych warunków
                skutkuje wydaniem zawiadomienia lub decyzji, o 
                których mowa w ust. 3 i 4.
              3. W wypadku braku zastrzeżeń co do zamiaru łączenia, 
                Urząd Antymonopolowy, w terminie nie dłuższym niż 2 
                miesiące, zawiadamia o tym zgłaszającego zamiar.
              4. Urząd  Antymonopolowy,  w  terminie nie dłuższym niż 
                2 miesiące, może wydać decyzję:
                 1) zakazującą łączenia podmiotów gospodarczych, jeżeli
                   w jego wyniku podmioty te uzyskałyby lub umocniły
                   pozycję dominującą na rynku,
                 2) zakazującą objęcia przez tę samą osobę funkcji wymienionych
                   w art. 11 ust. 2 pkt 5, jeżeli w wyniku 
                   tego nastąpiłoby istotne osłabienie konkurencji; domniemywa
                   się, że istotne osłabienie konkurencji ma 
                   miejsce, jeżeli łączny udział tych podmiotów w rynku
                   przekracza 10%.
              5. W wypadku zamiaru łączenia banków Urząd Antymonopolowy,
                w terminie nie dłuższym niż 2 tygodnie, zawiadamia
                zgłaszającego zamiar o braku zastrzeżeń bądź 
                w tym terminie może wydać decyzję zakazującą łączenia 
                banków.
              6. Do terminów określonych w ust. 3-5 nie wlicza się okresów
                oczekiwania na usunięcie braków, uzupełnienie informacji
                lub ustosunkowanie się do zgłoszonych przez 
                Urząd Antymonopolowy warunków, o których mowa w 
                ust. 1 pkt 2 i ust. 2.
   Art. 11b. Sąd rejestrowy, działając na podstawie odrębnych przepisów,
dokona wpisu w rejestrze, jeżeli:
                 1) Urząd Antymonopolowy zawiadomi wnioskodawcę o 
                   braku zastrzeżeń co do zamiaru łączenia, o którym 
                   mowa w art. 11a ust. 3 i 5,
                 2) podmiot gospodarczy wykaże, że zamiar łączenia 
                   podmiotów gospodarczych nie podlega obowiązkowi 
                   zgłoszenia.
   Art. 11c. 1. Zamiar przekształcenia spółek prawa handlowego, przedsiębiorstwa
                państwowego w jednoosobową spółkę Skarbu Państwa oraz
                przedsiębiorstwa komunalnego w spółkę gminy, podlega zgłoszeniu
                Urzędowi Antymonopolowemu w terminie 14 dni od dokonania
                czynności, z którą ustawa wiąże ten obowiązek.
              2. Wynikający z ust. 1 obowiązek zgłoszenia zamiaru przekształcenia
                dotyczy podmiotów, których wartość rocznej 
                sprzedaży towarów w roku kalendarzowym poprzedzającym
                rok zgłoszenia tego zamiaru przekracza 5 milionów 
                ECU.
              3. Urząd Antymonopolowy może, w terminie nie dłuższym 
                niż 2 miesiące, wydać decyzję zakazującą przekształcenia,
                jeżeli spółka powstała w wyniku tego przekształcenia
                zachowałaby pozycję dominującą na rynku.
              4. Przepisy art. 11 ust. 4, ust. 5 i 7,  art. 11a ust. 1-3, ust. 5 
                i 6 oraz art. 11b stosuje się odpowiednio.
   Art. 11d. Podmioty gospodarcze, których zamiar łączenia lub przekształcenia
             podlega zgłoszeniu, do czasu otrzymania zawiadomienia
             Urzędu Antymonopolowego o braku zastrzeżeń co do zamiaru
             łączenia bądź przekształcenia, lub upływu terminu na wydanie
             decyzji zakazującej łączenia bądź przekształcenia, są obowiązane
             wstrzymać się z podejmowaniem czynności, które powodują lub
             mogą spowodować uzyskanie bądź umocnienie pozycji dominującej
             na rynku  przez łączące się lub przekształcane podmioty albo
             przez jednego z nich, chociażby czynności te nie stanowiły
             praktyk monopolistycznych w rozumieniu przepisów ustawy.
   Art. 11e. Rada Ministrów określi, w drodze rozporządzenia, szczegółowe
             warunki, jakim powinno odpowiadać zgłoszenie zamiaru
             łączenia i przekształcenia podmiotów gospodarczych, oraz
             organy podmiotów zobowiązanych do dokonania zgłoszenia
             zamiaru.";
12) w art. 12:
    a) w ust. 2 dodaje się zdanie drugie w brzmieniu:
        "Przed wydaniem decyzji nakazującej podział przedsiębiorstwa 
         państwowego lub rozwiązanie jednoosobowej spółki Skarbu Państwa
         Urząd Antymonopolowy zasięga opinii organu założycielskiego
         lub organu reprezentującego Skarb Państwa.",
    b) w ust. 3 dodaje się zdanie drugie w brzmieniu:
        "Przedsiębiorstwa państwowe, powstające w wyniku podziału, tworzy
         organ założycielski.";
13) art. 13 otrzymuje brzmienie:
   "Art. 13. Przepisy art. 10 stosuje się odpowiednio do decyzji i
             postanowień wydanych w sprawach łączenia, przekształcenia,
             podziału i rozwiązania podmiotów gospodarczych oraz
             ograniczenia ich działalności gospodarczej.";
14) tytuł rozdziału 4 otrzymuje brzmienie:
    "Odpowiedzialność za naruszenie przepisów ustawy";
15) w art. 14:
    a) w ust. 1 wyrazy "W decyzjach, o których mowa w art. 10 ust. 1," zastępuje
      się wyrazami "W decyzjach wydanych na podstawie art. 8 ust. 
      1 i 3 oraz art. 9",
    b) ust. 2 otrzymuje  brzmienie:
      "2. Karę pieniężną, o której mowa w ust. 1, można ustalić w wysokości 
         do 15 % przychodu ukaranego podmiotu gospodarczego.",
    c) ust. 4 otrzymuje brzmienie:
      "4. Przepisy ust. 1 stosuje się odpowiednio do związków. W wypadku, 
         gdy związek nie osiąga przychodu, karę pieniężną Urząd Antymonopolowy
         może ustalić do wysokości pięćdziesięciokrotnego przeciętnego
         wynagrodzenia.";
16) w art. 15:
    a) w ust. 1 zdanie pierwsze otrzymuje brzmienie:
        "W wypadku, gdy podmiot gospodarczy nie wykonuje decyzji, o 
         których mowa w art. 8 ust. 1 i 3, art. 9, art. 11a ust. 4 i 5 oraz w 
         art. 11c, lub wyroków sądów zmieniających taką decyzję, jest 
         obowiązany wpłacić za każdy rozpoczęty miesiąc niewykonania w 
         terminie decyzji lub wyroku sądu karę pieniężną w wysokości 1% 
         przychodu.",
    b) po ust. 4 dodaje się ust. 5 w brzmieniu:
      "5. Przepisy ust. 1 stosuje się odpowiednio do związków. W wypadku, 
         gdy związek nie osiąga przychodu, karę pieniężną za każdy rozpoczęty
         miesiąc niewykonania w terminie decyzji lub wyroku sądu, 
         Urząd Antymonopolowy ustala do wysokości pięćdziesięciokrotnego
         przeciętnego wynagrodzenia.";
17) po art. 15 dodaje się art. 15a w brzmieniu:
  "Art. 15a. 1. Urząd Antymonopolowy może w drodze decyzji nałożyć na 
                podmiot gospodarczy karę pieniężną do wysokości:
                 1) 1% przychodu za każdy rozpoczęty miesiąc niewykonania
                   obowiązku zgłoszenia, o którym mowa w 
                   art. 11 i art. 11c, z zastrzeżeniem pkt 3 i 4,
                 2) 15% przychodu z tytułu wykonania czynności, o których
                   mowa w art. 11d,
                 3) 15% przychodu, jeżeli po objęciu lub nabyciu akcji 
                   bądź udziałów wykonuje prawa wynikające z tych 
                   akcji lub udziałów z naruszeniem art. 11 ust. 2 pkt 
                   4,
                 4) 1% przychodu za każdy rozpoczęty miesiąc posiadania
                   akcji lub udziałów po upływie roku, o którym 
                   mowa w art. 11 ust. 2 pkt 4, chyba że wykaże, iż 
                   przy zachowaniu należytej staranności nie mógł 
                   wcześniej ich zbyć z powodu okoliczności, za które 
                   odpowiedzialności nie ponosi.
              2. Urząd Antymonopolowy może w drodze decyzji nałożyć 
                na osobę nie wykonującą obowiązku zgłoszenia, o którym
                mowa w art. 11 ust. 2 pkt 5, karę pieniężną w wysokości
                do pięciokrotnego przeciętnego wynagrodzenia 
                za każdy rozpoczęty miesiąc niewykonania tego obowiązku.
              3. Przepisy art. 10, art. 14 ust. 3 i art. 15 ust. 1 stosuje się 
                odpowiednio.";
18) w art. 16:
    a) w ust. 1 po wyrazach "podmiotem gospodarczym" dodaje się wyrazy 
      "lub związkiem" oraz wyrazy "nie przekraczającą jednak jej sześciomiesięcznego"
      zastępuje się wyrazami "do wysokości dziesięciokrotnego
      przeciętnego",
    b) w ust. 2:
       - w pkt 1 po wyrazach " podmiotem gospodarczym" dodaje się wyrazy
         "lub związkiem", 
       - w pkt 2 wyrazy "łączenia, przekształcenia lub utworzenia podmiotów
         gospodarczych, jeżeli nie zgłosi zamiaru, o którym mowa w 
         art. 11 ust. 1" zastępuje się wyrazami "łączenia i przekształcenia 
         podmiotów gospodarczych, jeżeli nie zgłosi zamiaru, o którym 
         mowa w art. 11 i art. 11c, bądź zgłoszenie zamiaru zawiera dane i 
         informacje nierzetelne";
19) po art. 19 dodaje się art. 19a w brzmieniu:
  "Art. 19a. 1. Każdy podmiot gospodarczy i związek podmiotów gospodarczych,
                posiadający dokumenty, dane i informacje niezbędne do
                rozstrzygnięcia sprawy toczącej się przed Urzędem
                Antymonopolowym, jest obowiązany do ich udostępnienia lub
                przekazania Urzędowi Antymonopolowemu na jego żądanie.
              2. Wynikający z ust. 1 obowiązek odnosi się również do 
                spraw wymienionych w art. 19 ust. 1 pkt 2, 4 i 5.
              3. Do wiadomości uzyskanych na podstawie ust. 1 i 2 stosuje
                się odpowiednio art. 20 ust. 4.";
20) w art. 20 w ust. 1 po wyrazie "gospodarcze" dodaje się wyrazy "oraz ich 
   związki";
21) po art. 20 dodaje się art. 20a w brzmieniu:
  "Art. 20a. 1. Wiadomości uzyskane w toku czynności służbowej przez
                pracowników Urzędu Antymonopolowego i osoby upoważnione
                przez ten organ objęte są tajemnicą przedsiębiorstwa
                w rozumieniu przepisów o zwalczaniu nieuczciwej konkurencji,
                jeżeli podmiot gospodarczy lub związek podjął niezbędne
                działania w celu zachowania ich poufności.
              2. Wiadomości, o których mowa w ust. 1, nie mogą być 
                wykorzystane na potrzeby innych postępowań, prowadzonych
                na podstawie odrębnych przepisów, z zastrzeżeniem
                ust. 3.
              3. Przepis ust. 2 nie dotyczy postępowań karnych prowadzonych
                przez organy prokuratury lub sądy, z wyłączeniem
                postępowań z oskarżenia prywatnego.";
22) w art. 21:
    a) w ust. 1 po kropce dodaje się zdania w brzmieniu:
        "Nie wszczyna się postępowania, jeżeli od końca roku, w którym 
         zaprzestano stosowania praktyki monopolistycznej, upłynął rok. 
         Odmowa wszczęcia postępowania następuje w drodze decyzji.",
    b) w ust. 4 w zdaniu pierwszym wyrazy "art. 11 ust. 2" zastępuje się wyrazami
      "art. 11a ust. 4 i 5, art. 11c";
23) po art. 21 dodaje się art. 21a i art. 21b w brzmieniu:
  "Art. 21a. 1. Urząd Antymonopolowy na wniosek strony lub z urzędu
                może w niezbędnym zakresie ograniczyć pozostałym
                stronom prawo wglądu w materiał dowodowy załączony
                przez strony do akt sprawy, jeżeli udostępnienie tego
                materiału groziłoby ujawnieniem istotnych tajemnic
                przedsiębiorstwa.
              2. Urząd Antymonopolowy może w drodze postanowienia 
                zobowiązać wnioskodawcę lub stronę, która wniosła o 
                podjęcie czynności połączonej z kosztami, o złożenie zaliczki
                na poczet kosztów postępowania, pod rygorem 
                pozostawienia wniosku bez rozpatrzenia lub niewykonania
                tej czynności dowodowej.
              3. Urząd Antymonopolowy postanowieniem rozstrzyga o 
                kosztach postępowania.
              4. W postępowaniu przed Urzędem Antymonopolowym 
                stosuje się odpowiednio art. 98-110 i art. 235-315 Kodeksu
                postępowania cywilnego.
   Art. 21b. Od postanowień wydanych na podstawie art. 21a ust. 1 i 3
             służy zażalenie. Przepis art. 10 stosuje się odpowiednio.".
                                Art. 2.
 1. Do stosunków prawnych dotyczących przeciwdziałania praktykom monopolistycznym
   powstałych przed dniem wejścia w życie niniejszej ustawy stosuje
   się przepisy dotychczasowe, z wyjątkiem art. 11-11c.
 2. Postępowanie przed Urzędem Antymonopolowym wszczęte i nie zakończone
   ostateczną decyzją przed dniem wejścia w życie niniejszej ustawy 
   toczy się według przepisów tej ustawy.
                                    
                                Art. 3.
Prezes Rady Ministrów ogłosi w Dzienniku Ustaw Rzeczypospolitej Polskiej 
jednolity tekst ustawy z dnia 24 lutego 1990 r. o przeciwdziałaniu praktykom 
monopolistycznym, z uwzględnieniem zmian wynikających z przepisów ogłoszonych
przed dniem wydania jednolitego tekstu.
                                Art. 4.
Ustawa wchodzi w życie po upływie 30 dni od dnia ogłoszenia.
 
