



                                    
                              
Dz.U. z 1996 r. Nr 32, poz. 140
                                USTAWA
                       z dnia 14 grudnia 1995 r.
                                    
        o ustanowieniu Medalu "Siły Zbrojne w Służbie Ojczyzny"
                                    
                                    
                                    
                                Art. 1.
 1. Ustanawia się Medal "Siły Zbrojne w Służbie Ojczyzny", który jest zaszczytnym
   wyróżnieniem za długoletnią wzorową służbę lub pracę w 
   Wojsku Polskim.
 2. Medal "Siły Zbrojne w Służbie Ojczyzny" dzieli się na trzy stopnie:
   I stopień - Złoty Medal "Siły Zbrojne w Służbie Ojczyzny",
   II stopień - Srebrny Medal "Siły Zbrojne w Służbie Ojczyzny",
   III stopień - Brązowy Medal "Siły Zbrojne w Służbie Ojczyzny".
   
                                Art. 2.
 1. Medal "Siły Zbrojne w Służbie Ojczyzny" może być nadany żołnierzowi 
   zawodowemu lub pracownikowi wojska, który wzorowo przesłużył w zawodowej
   służbie wojskowej lub przepracował w Wojsku Polskim odpowiednio
   co najmniej - dwadzieścia pięć, piętnaście lub pięć lat.
 2. Medal "Siły Zbrojne w Służbie Ojczyzny" tego samego stopnia może być 
   nadany tej samej osobie tylko jeden raz. Osobie wyróżnionej Medalem "Siły
   Zbrojne w Służbie Ojczyzny" nie nadaje się tego Medalu w stopniu niższym
   od posiadanego.
 
                                Art. 3.
 1. Medal "Siły Zbrojne w Służbie Ojczyzny" nadaje Minister Obrony Narodowej
   z okazji Święta Wojska Polskiego.
 2. Osoba, której nadano Medal "Siły Zbrojne w Służbie Ojczyzny", otrzymuje 
   odznakę Medalu i legitymację potwierdzającą jego nadanie.
 
                                Art. 4.
 1. Odznaką Medalu "Siły Zbrojne w Służbie Ojczyzny" jest wieniec laurowy 
   o średnicy 34 mm, na którym umieszczone są dwa skrzyżowane obosieczne 
   miecze, skierowane ostrzem ku górze. W środku wieńca na okrągłej, czerwono
   emaliowanej tarczy o średnicy 15 mm, jest umieszczony srebrzony 
   orzeł według wzoru określonego w art. 2 ustawy z dnia 31 stycznia 1980 r. 
   o godle, barwach i hymnie Polskiej Rzeczypospolitej Ludowej (Dz.U. Nr 
   7, poz. 18, z 1985 r. Nr 23, poz. 100 oraz z 1990 r. Nr 10, poz. 60 i Nr 34, 
   poz. 199). Wokół tarczy, na biało emaliowanym otoku w obramowaniu, 
   jest umieszczony napis "SIŁY ZBROJNE W SŁUŻBIE OJCZYZNY". 
   Odwrotna strona odznaki jest gładka. Wieniec, miecze, napis, obramowanie
   i odwrotna strona są w zależności od stopnia Medalu złocone, srebrzone
   lub patynowane na brązowo.
 2. Odznaka Medalu "Siły Zbrojne w Służbie Ojczyzny" jest zawieszona na 
   czerwonej wstążce długości 65 mm i szerokości 35 mm, z dwoma białymi 
   paskami po bokach z każdej strony wstążki.
 3. Wzór rysunkowy odznaki Medalu "Siły Zbrojne w Służbie Ojczyzny" wraz 
   ze wstążką, określa załącznik do ustawy.
 
                                Art. 5.
 1. Utrata Medalu "Siły Zbrojne w Służbie Ojczyzny" następuje wskutek prawomocnego
   skazania na karę dodatkową pozbawienia praw publicznych 
   albo degradacji.
 2. Minister Obrony Narodowej może pozbawić Medalu "Siły Zbrojne w Służbie
   Ojczyzny" w razie stwierdzenia, na podstawie wyników postępowania 
   karnego, dyscyplinarnego lub przed sądem honorowym, że osoba nim wyróżniona
   dopuściła się czynu, wskutek którego stała się niegodna tego 
   Medalu.
 3. Przepisy ust. 1 i 2 stosuje się również do osób, którym nadano Medal "Siły 
   Zbrojne w Służbie Ojczyzny" na podstawie ustawy, o której mowa w art. 8.
 
                                Art. 6.
Minister Obrony Narodowej określi, w drodze rozporządzenia:
   1) szczegółowe zasady zaliczania służby wojskowej lub pracy do okresów 
     wymaganych do nadania Medalu "Siły Zbrojne w Służbie Ojczyzny",
   2) szczegółowy tryb postępowania w sprawach o nadanie Medalu "Siły 
     Zbrojne w Służbie Ojczyzny" oraz wzór wniosku o jego nadanie,
   3) tryb wręczania, sposób i okoliczności noszenia odznaki Medalu "Siły 
     Zbrojne w Służbie Ojczyzny" oraz wzór legitymacji potwierdzającej nadanie
     Medalu,
   4) szczegółowe zasady prowadzenia ewidencji osób, którym nadano Medal 
     "Siły Zbrojne w Służbie Ojczyzny", oraz osób, które Medal utraciły lub 
     zostały go pozbawione.
   
                                Art. 7.
 1. Osoba, której nadano Medal "Siły Zbrojne w Służbie Ojczyzny" na podstawie
   ustawy, o której mowa w art. 8, zachowuje dotychczasowe uprawnienia
   związane z tym wyróżnieniem.
 2. Odznaki Medalu "Siły Zbrojne w Służbie Ojczyzny", nadanego na podstawie
   ustawy, o której mowa w art. 8, nie podlegają wymianie na odznaki 
   według wzoru określonego w art. 4 niniejszej ustawy.
 
                                Art. 8.
Traci moc ustawa z dnia 15 lipca 1968 r. o medalu "Siły Zbrojne w Służbie 
Ojczyzny" (Dz.U. Nr 25, poz. 165).
                                Art. 9.
Ustawa wchodzi w życie po upływie 14 dni od dnia ogłoszenia.
