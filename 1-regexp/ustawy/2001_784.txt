



Dz.U. z 2001 r. Nr 74, poz. 784
                                                       
                                                                                
                                                                                
                                     USTAWA
                           z dnia 26 kwietnia 2001 r.
                                        
     o dopłatach do oprocentowania kredytów udzielanych na własne mieszkanie
                                        
                                        
                                     Art. 1.
Ustawa określa zasady dofinansowywania ze środków budżetu państwa oprocentowania
kredytów udzielanych przez banki osobom fizycznym na cele określone w ustawie.
                                     Art. 2.
Ilekroć w ustawie jest mowa o:
   1) dopłacie - rozumie się przez to pokrywaną ze środków budżetu państwa
     część należnych bankowi odsetek od kredytu udzielonego na zasadach
     określonych w ustawie,
   2) mieszkaniu - rozumie się przez to budynek mieszkalny albo lokal
     mieszkalny wybudowany na obszarze Rzeczypospolitej Polskiej,
   3) koszcie mieszkania - rozumie się przez to odpowiednio:
     a) wartość kosztorysową budowy, rozbudowy, nadbudowy, przebudowy lub
       adaptacji budynku bądź jego części na cele mieszkalne, wraz z wykonaniem
       przyłączy technicznych, wykonaniem urządzeń i obiektów budowlanych
       związanych z budynkami mieszkalnymi oraz z czynnościami
       specjalistycznymi wynikającymi z obowiązków inwestora budowlanego, a
       wykonywanymi na jego zlecenia, w tym programowaniem, projektowaniem,
       nadzorowaniem, kierowaniem budową i rozliczaniem robót,
     b) cenę zakupu mieszkania wraz z ułamkową częścią nieruchomości wspólnej,
       w tym ułamkową częścią gruntu lub ułamkową częścią prawa użytkowania
       wieczystego gruntu,
     c) wysokość wkładu budowlanego do spółdzielni mieszkaniowej
    - przy czym dopuszcza się zaliczenie do kosztu mieszkania kosztu budowy
     lub zakupu do 15 m2 powierzchni garażowej,
   4) koszcie 1 m2 - rozumie się przez to kwotę uzyskaną w wyniku podzielenia
     kosztu mieszkania przez jego powierzchnię użytkową, przy czym kwota ta nie
     może być wyższa niż 110% wartości ostatnio ogłoszonego, zgodnie z art. 25
     ustawy z dnia 2 lipca 1994 r. o najmie lokali mieszkalnych i dodatkach
     mieszkaniowych (Dz.U. z 1998 r. Nr 120, poz. 787 i Nr 162, poz. 1119, z
     1999 r. Nr 111, poz. 1281, z 2000 r. Nr 3, poz. 46, Nr 5, poz. 67, Nr 83,
     poz. 946, Nr 88, poz. 988, Nr 95, poz. 1041 i Nr 122, poz. 1317 oraz z
     2001 r. Nr 4, poz. 27 i Nr 32, poz. 386), wskaźnika przeliczeniowego 1 m2
     powierzchni użytkowej budynku mieszkalnego w województwie, na terenie
     którego znajduje się nabywane mieszkanie,
   5) powierzchni bazowej - rozumie się przez to powierzchnię użytkową
     mieszkania, jednak nie większą niż 50 m2,
   6) koszcie powierzchni bazowej - rozumie się przez to kwotę stanowiącą
     iloczyn powierzchni bazowej i kosztu 1 m2.
                                     Art. 3.
Dopłaty mogą być stosowane, jeżeli:
   1) kredyt został udzielony w celu sfinansowania:
     a) budowy mieszkania,
     b) wkładu budowlanego do spółdzielni mieszkaniowej na nowo budowane
       mieszkanie,
     c) zakupu nowo budowanego lub nowo wybudowanego mieszkania od gminy albo
       od osoby prawnej, jednostki nieposiadającej osobowości prawnej lub osoby
       fizycznej, która je buduje w ramach prowadzonej działalności
       gospodarczej,
     d) nadbudowy, rozbudowy lub przebudowy budynku w celu uzyskania
       wyodrębnionego lokalu mieszkalnego,
     e) adaptacji na cele mieszkalne istniejącego budynku, lub lokalu o innym
       przeznaczeniu,
   2) kredytobiorca w roku poprzedzającym rok, w którym został złożony wniosek
     o udzielenie kredytu, osiągnął dochód nieprzekraczający górnej granicy
     najwyższego przedziału skali dochodów, określonej na podstawie ustawy, z
     zastrzeżeniem art. 4,
   3) stroną umowy kredytu, w przypadku osób pozostających w związku
     małżeńskim, są oboje małżonkowie,
   4) kwota kredytu nie przekracza 70% kosztu mieszkania,
   5) okres karencji w spłacie kredytu nie przekracza 18 miesięcy,
   6) okres spłaty kredytu nie przekracza 20 lat,
   7) kredyt jest spłacany w równych ratach kapitałowych, płatnych miesięcznie
     lub kwartalnie, przy czym umowa kredytu może dopuszczać przedterminową
     spłatę całości lub części kredytu,
   8) odsetki od kredytu są płatne miesięcznie lub kwartalnie, przy czym mogą
     być kapitalizowane w okresie karencji w spłacie kredytu,
   9) kredytobiorca nie ponosi ryzyka kursowego.
                                     Art. 4.
1. Do dochodu, o którym mowa w art. 3 pkt 2, zalicza się, z uwzględnieniem ust.
  2 i 3, wszelkie przychody osób, które zgodnie ze złożonym bankowi
  oświadczeniem będą zamieszkiwały w mieszkaniu, na którego nabycie zostanie
  udzielony kredyt, prowadząc wspólne gospodarstwo domowe, po odliczeniu:
   1) kosztów ich uzyskania,
   2) składek na ubezpieczenie emerytalne i rentowe oraz na ubezpieczenie
     chorobowe, określonych w przepisach o systemie ubezpieczeń społecznych,
     chyba że zostały już zaliczone do kosztów uzyskania przychodów,
   3) zasiłków okresowych z pomocy społecznej,
   4) jednorazowych świadczeń pieniężnych i świadczeń w naturze z pomocy
     społecznej,
   5) zasiłków dla sierot zupełnych,
   6) dodatków mieszkaniowych,
   7) przychodów ze spadków i darowizn,
   8) przychodów z innych źródeł, których łączna wysokość nie przekroczyła
     kwoty dochodu niepowodującej powstania obowiązku podatkowego na podstawie
     przepisów o podatku dochodowym od osób fizycznych.
2. Za dochód osiągnięty z tytułu prowadzenia działalności gospodarczej
  przyjmuje się dochód podany w oświadczeniu złożonym bankowi, nie niższy
  jednak, niż zadeklarowana kwota dochodu stanowiącego podstawę wymiaru składek
  na ubezpieczenie społeczne, a w odniesieniu do osób niepodlegających
  ubezpieczeniu społecznemu - nie niższy od kwoty najniższej podstawy wymiaru
  składek na ubezpieczenie społeczne obowiązujące osoby ubezpieczone na
  podstawie odrębnych przepisów.
3. Za dochód osiągnięty z działalności rolniczej, z wyjątkiem działów
  specjalnych produkcji rolnej, przyjmuje się dochód podany w oświadczeniu
  złożonym bankowi, nie niższy jednak niż iloczyn powierzchni gruntów wyrażonej
  w hektarach przeliczeniowych i przeciętnego dochodu  z 1 hektara
  przeliczeniowego, ogłaszanego przez Prezesa Głównego Urzędu Statystycznego w
  Dzienniku Urzędowym Rzeczypospolitej Polskiej "Monitor Polski" na podstawie
  przepisów ustawy z dnia 15 listopada 1984 r. o podatku rolnym (Dz.U. z 1993
  r. Nr 94, poz. 431, z 1994 r. Nr 1, poz. 3, z 1996 r. Nr 91, poz. 409, z 1997
  r. Nr 43, poz. 272, Nr 137, poz. 926 oraz z 1998 r. Nr 108, poz. 681).
                                     Art. 5.
Kredytobiorca jest obowiązany przedstawić bankowi dokumenty i informacje
niezbędne do ustalenia wysokości dochodu, o którym mowa w art. 4.
                                     Art. 6.
1. Dopłaty nie mogą być stosowane, jeżeli którakolwiek z osób, o których mowa w
  art. 4 ust. 1:
   1) nie posiada obywatelstwa polskiego lub pozwolenia na pobyt stały na
     terytorium Rzeczypospolitej Polskiej,
   2) korzystała z ulgi w podatku dochodowym od osób fizycznych z tytułu:
     a) poniesienia wydatków na cele określone w art. 3 pkt 1,
     b) wydatków na wkład budowlany do spółdzielni mieszkaniowej, poniesionych
       w związku z przekształceniem spółdzielczego lokatorskiego prawa do
       lokalu na spółdzielcze własnościowe prawo do lokalu albo w związku z
       przeniesieniem przez spółdzielnię mieszkaniową na rzecz członka
       własności lokalu mieszkalnego,
     c) systematycznego oszczędzania na rachunku oszczędnościowo-kredytowym w
       banku prowadzącym kasę mieszkaniową,
   3) korzystała z kredytu, udzielonego na zasadach określonych w ustawie,
     występując samodzielnie lub z innymi osobami jako kredytobiorca.
2. Kredytobiorca potwierdza zaświadczeniami urzędu skarbowego, że nie zachodzą
  przesłanki, o których mowa w ust. 1 pkt 2.
                                     Art. 7.
1. Podstawę naliczenia dopłaty, z zastrzeżeniem ust. 2, stanowi:
   1) pozostająca do spłaty kwota kredytu - gdy kwota jest mniejsza od 70%
     kosztu powierzchni bazowej,
   2) pozostająca do spłaty kwota kredytu -  pomnożona przez iloraz 70% kosztu
     powierzchni bazowej i kwoty kredytu - w pozostałych przypadkach.
2. Pozostająca do spłaty kwota kredytu nie obejmuje skapitalizowanych odsetek.
3. Dopłata stanowi, z zastrzeżeniem ust. 4, część odsetek naliczonych od
  podstawy dopłaty według stopy oprocentowania wynikającej z umowy kredytu.
  Dopłata ta nie może być wyższa, niż wynosi różnica pomiędzy tak naliczonymi
  odsetkami a odsetkami naliczonymi od podstawy dopłaty według stopy 4,5% w
  stosunku rocznym.
4. Część odsetek, o której mowa w ust. 3, zależy od przedziału skali dochodów,
  określonego na podstawie ustawy, w którym znajduje się roczny dochód, o
  którym mowa w art. 4, i wynosi:
                     Numer             
                   przedziału    Część odsetek
                     skali
                    dochodów
                       1              50%
                       2              25%
                       3              10%
                                     Art. 8.
1. Dopłaty stosuje się przez okres 5 lat od dnia spłaty pierwszej raty
  kapitałowej, z możliwością ich wznawiania na okresy dwunastomiesięczne.
2. Dopłaty są wznawiane na okres dwunastomiesięczny, jeżeli:
   1) kredytobiorca złoży wniosek w banku oraz
   2) kwota raty kapitałowej, powiększona o odsetki należne bankowi w miesiącu,
     w którym złożono wniosek, przekracza 20% średniego miesięcznego dochodu
     osiągniętego w roku poprzedzającym rok, w którym został złożony ten
     wniosek, ustalonego zgodnie z art. 4.
3. W przypadku wznowienia dopłat okres dwunastomiesięczny jest liczony od daty
  najbliższego terminu płatności raty kapitałowej, przypadającego po upływie 30
  dni od dnia złożenia wniosku, o którym mowa w ust. 2 pkt 1.
                                     Art. 9.
1. Dopłata jest dokonywana każdorazowo po spłaceniu przez kredytobiorcę całości
  raty kapitałowej oraz odsetek należnych bankowi, pomniejszonych o dopłatę.
2. Dopłaty nie mogą być dokonywane, jeżeli bank:
   1) postawi kredyt w stan wymagalności,
   2) stwierdzi, że:
     a) kredyt został w części lub w całości wykorzystany niezgodnie z celem na
       jaki został udzielony,
     b) dopłaty były dokonywane po zbyciu mieszkania, na którego nabycie został
       udzielony kredyt,
     c) kredytobiorca podał nieprawdziwe dane o dochodach.
3. Bank jest upoważniony i zobowiązany żądać od kredytobiorcy przedstawiania
  informacji i dokumentów zaświadczających, że nie wystąpiły zdarzenia, o
  których mowa w ust. 2 pkt 2.
4. W przypadkach, o których mowa w ust. 2, oraz w przypadku nieprzedstawienia
  informacji i dokumentów, o których mowa w ust. 3:
   1) bank wzywa kredytobiorcę do spłaty kwoty stanowiącej równowartość dopłat,
     przekazanych przez Bank Gospodarstwa Krajowego, oraz kwoty odsetek
     ustawowych naliczonych od każdej kwoty dopłaty,
   2) kredytobiorca jest obowiązany do spłaty kwot, o których mowa w pkt 1, na
     wskazany rachunek, w terminie 14 dni od otrzymania wezwania,
   3) bank jest upoważniony i zobowiązany do dochodzenia od kredytobiorcy kwot,
     o których mowa w pkt 1,
   4) wszelkie wpływy uzyskane od kredytobiorcy, w tym także w postępowaniu
     egzekucyjnym, są w pierwszej kolejności zaliczane przez bank na spłatę
     kwot, o których mowa w pkt 1,
   5) po otrzymaniu od kredytobiorcy kwot, o których mowa w pkt 1, bank
     przekazuje ją niezwłocznie na rachunek, o którym mowa w art. 14 ust. 1.
   
                                    Art. 10.
1. Przed udzieleniem kredytu bank ustala, czy dopłaty mogą być stosowane, oraz
  sprawdza w Banku Gospodarstwa Krajowego, czy którakolwiek z osób, o których
  mowa w art. 4 ust. 1, nie korzystała z kredytu udzielonego na zasadach
  określonych w ustawie.
2. Bank określa w umowie kredytu obowiązek kredytobiorcy przedstawiania, na
  żądanie banku, informacji i dokumentów, o których mowa w art. 9 ust. 3.
3. Bank jest obowiązany do informowania kredytobiorcy o wysokości dopłat, w
  sposób przyjęty przy informowaniu o kwotach i terminach spłaty rat
  kapitałowych i odsetek.
                                    Art. 11.
1. Podziału środków przeznaczanych corocznie na dopłaty dla banków dokonuje
  Prezes Urzędu Mieszkalnictwa i Rozwoju Miast.
2. W ramach podziału, o którym mowa w ust. 1, wydzielane są kwoty niezbędne do
  dokonywania dopłat do oprocentowania dotychczas udzielonych kredytów, zaś
  pozostałe środki są dzielone po dokonaniu oceny ofert banków.
3. Oferta banku powinna określać w szczególności:
   1) wysokość i zasady kształtowania stóp oprocentowania kredytów, które będą
     udzielane na zasadach określonych w ustawie, oraz prowizji i opłat
     pobieranych w związku z ich udzieleniem,
   2) przewidywaną kwotę dopłat, z wyodrębnioną częścią dotyczącą udzielonych
     dotychczas kredytów.
   
                                    Art. 12.
1. Prezes Urzędu Mieszkalnictwa i Rozwoju Miast dokonuje podziału, o którym
  mowa w art. 11 ust. 1, uwzględniając w szczególności:
   1) konkurencyjność ofert, o których mowa w art. 11 ust. 2,
   2) przewidywaną przez bank kwotę dopłat dotyczącą kredytów, które zostaną
     udzielone w danym roku,
   3) wykorzystanie uprzednio przyznanych środków.
2. Do dnia 31 stycznia każdego roku Prezes Urzędu Mieszkalnictwa i Rozwoju
  Miast powiadamia bank o kwocie środków, jakie będzie mógł w danym roku
  otrzymać na dopłaty.
3. Prezes Urzędu Mieszkalnictwa i Rozwoju Miast może zmienić, w terminie do
  dnia 31 sierpnia każdego roku, wysokość kwoty, o której mowa w ust. 2, w
  zależności od wyników oceny jej wykorzystania w pierwszym półroczu danego
  roku.
                                    Art. 13.
1. Kredyty są udzielane, na zasadach określonych w ustawie, przez banki, które
  podpiszą umowę z Bankiem Gospodarstwa Krajowego, oraz przez Bank Gospodarstwa
  Krajowego, który udziela kredytów w oparciu o umowę podpisaną z Prezesem
  Urzędu Mieszkalnictwa i Rozwoju Miast.
2. Umowa pomiędzy bankiem a Bankiem Gospodarstwa Krajowego określa wzajemne
  obowiązki banku i Banku Gospodarstwa Krajowego w zakresie:
   1) przekazywania informacji dotyczących udzielonych kredytów i danych
     osobowych kredytobiorców,
   2) przekazywania i rozliczania środków na dopłaty,
   3) sprawdzania uprawnień kredytobiorców do korzystania z dopłat,
   4) sprawowania przez Bank Gospodarstwa Krajowego kontroli prawidłowości
     wykorzystania i rozliczania przez banki środków na dopłaty.
   
                                    Art. 14.
1. Środki na dopłaty są przekazywane przez Prezesa Urzędu Mieszkalnictwa i
  Rozwoju Miast na wyodrębniony rachunek w Banku Gospodarstwa Krajowego i są
  rozliczane w miesięcznych okresach rozliczeniowych.
2. Środki, o których mowa w ust. 1, są oprocentowane na zasadach stosowanych
  przez Bank Gospodarstwa Krajowego do rachunków bieżących.
3. Niewykorzystane w danym okresie rozliczeniowym środki, o których mowa w ust.
  1, kwoty, o których mowa w art. 9 ust. 4 pkt 2, oraz odsetki od środków
  gromadzonych na rachunku, o którym mowa w ust. 1, pomniejszają środki na
  dopłaty przekazywane Bankowi Gospodarstwa Krajowego w następnym okresie
  rozliczeniowym.
4. Niewykorzystane w danym roku budżetowym środki, o których mowa w ust. 3, są
  przekazywane na rachunek budżetu państwa, w terminie do dnia 28 lutego
  następnego roku.
                                    Art. 15.
Do zadań Banku Gospodarstwa Krajowego należy w szczególności:
1) określanie przewidywanej kwoty dopłat,
2) sporządzanie półrocznych sprawozdań dla Prezesa Urzędu Mieszkalnictwa i
  Rozwoju Miast na podstawie przekazanych przez banki informacji, o których
  mowa w art. 13 ust. 2 pkt 1,
3) terminowe przekazywanie i rozliczanie środków należnych bankom z tytułu
  dopłat od udzielonych kredytów,
4) prowadzenie na potrzeby Prezesa Urzędu Mieszkalnictwa i Rozwoju Miast analiz
  w zakresie niezbędnym do dokonywania podziału środków, o którym mowa w art.
  11,
5) terminowe rozliczanie środków na dopłaty z Prezesem Urzędu Mieszkalnictwa i
  Rozwoju Miast.
                                    Art. 16.
1. Zadania związane z realizowaniem przez Bank Gospodarstwa Krajowego
  postanowień ustawy, wykonuje on na podstawie umowy zawartej z Prezesem Urzędu
  Mieszkalnictwa i Rozwoju Miast. Z tytułu wykonywania tych zadań, Bankowi
  Gospodarstwa Krajowego przysługuje wynagrodzenie określone w umowie.
2. Umowa, o której mowa w ust. 1, poza wysokością wynagrodzenia powinna
  określać w szczególności:
   1) szczegółowy opis zadań i terminy ich wykonania,
   2) tryb kontroli wykonania zadań,
   3) skutki nienależytego lub nieterminowego wykonania zadań,
   4) zasady i terminy przekazywania wynagrodzenia oraz dokonywania rozliczeń z
     tego tytułu.
                                        
                                    Art. 17.
Nadzór nad wykonywaniem przez Bank Gospodarstwa Krajowego zadań przewidzianych
dla niego w ustawie oraz prawidłowością wykorzystania i rozliczania środków na
dopłaty sprawuje Prezes Urzędu Mieszkalnictwa i Rozwoju Miast.
                                    Art. 18.
1. Minister właściwy do spraw gospodarki przestrzennej i mieszkaniowej określi,
  w drodze rozporządzenia, nie częściej niż raz w roku kalendarzowym, skalę
  rocznych dochodów uprawniających do stosowania dopłat na zasadach określonych
  w ustawie.
2. Skala dochodów, o której mowa ust. 1, uwzględnia w szczególności dostępność
  długoterminowych kredytów na cele mieszkaniowe, oferowanych przez banki na
  zasadach rynkowych.
3. Skala dochodów, o której mowa w ust. 1, obowiązuje po upływie 3 miesięcy od
  dnia jej ogłoszenia.
                                    Art. 19.
Rada Ministrów określi, w drodze rozporządzenia, szczegółowe zasady i tryb
dokonywania rozliczeń z bankami środków przeznaczonych  na dopłaty, mając na
uwadze terminowość otrzymywania przez Bank Gospodarstwa Krajowego środków na
dopłaty oraz terminowość rozliczeń tego banku z Prezesem Urzędu Mieszkalnictwa i
Rozwoju Miast.
                                    Art. 20.
Do dnia wejścia w życie rozporządzenia, o którym mowa w art. 18, ustala się
następującą skalę rocznych dochodów uprawniających do stosowania dopłat na
zasadach określonych w ustawie:
 
                  Numer        Przedział
               przedziału       dochodów
                               w złotych
             skali dochodów  ponad      do
                    1                 72 000
                    2        72 000   95 500
                    3        95 500  109 600
                                        
                                        
                                    Art. 21.
W ustawie z dnia 26 lipca 1991 r. o podatku dochodowym od osób fizycznych (Dz.U.
z 2000 r. Nr 14, poz. 176, Nr 22, poz. 270, Nr 60, poz. 703, Nr 70, poz. 816, Nr
104, poz. 1104, Nr 117, poz. 1228 i Nr 122, poz. 1324 oraz z 2001 r. Nr 4, poz.
27,  Nr 8, poz. 64 i Nr 52, poz. 539) w art. 27a po ust. 7c dodaje się ust. 7d7i
w brzmieniu:
  "7d. Odliczenia wydatków, o których mowa w ust. 1 pkt 1 lit b)-f) oraz w pkt
     2, z wyjątkiem wydatków przeznaczonych na wkład mieszkaniowy do
     spółdzielni mieszkaniowej oraz na wykończenie lokalu mieszkalnego w nowo
     wybudowanym budynku mieszkalnym, nie stosuje się, jeżeli podatnik lub jego
     małżonek korzystał z kredytu objętego dopłatami do oprocentowania na
     zasadach określonych w ustawie z dnia ..... 2001 r. o dopłatach do
     oprocentowania kredytów udzielanych na własne mieszkanie (Dz.U. Nr ...,
     poz. ....), występując samodzielnie lub z innymi osobami jako
     kredytobiorca.
  7e. Przepis ust. 7d stosuje się odpowiednio w sytuacji, gdy:
     1) podatnik lub małżonek podatnika, przed zawarciem związku małżeńskiego,
       korzystał z kredytu, o którym mowa w ust. 7d, z zastrzeżeniem ust. 7f,
     2) związek małżeński ustał, a w trakcie jego trwania małżonkowie
       korzystali z kredytu, o którym mowa w ust. 7d,
     3) została orzeczona separacja, a przed orzeczeniem separacji małżonkowie
       korzystali z kredytu, o którym mowa w ust. 7d.
  7f. Przepisu ust. 7d nie stosuje się, jeżeli podatnik lub małżonek podatnika,
     przed zawarciem związku małżeńskiego, korzystał z kredytu, o którym mowa w
     ust. 7d, występując jako kredytobiorca, zgodnie z odrębnymi przepisami,
     łącznie z jednym lub z obojgiem rodziców lub opiekunów prawnych, jeżeli w
     chwili zawarcia umowy tego kredytu nie ukończył 25 roku życia.
  7g. Przepisu ust. 7d nie stosuje się, jeżeli podatnik lub małżonek podatnika
     korzystał z kredytu, o którym mowa w ust. 7d, i następnie dokonał spłaty
     odsetek w pełnej wysokości, wynikającej z umowy kredytu, zgodnie z art. 9
     ust. 4 ustawy, o której mowa w ust. 7d.
  7h. Bank udzielający kredytu, o którym mowa w ust. 7d, jest obowiązany
     sporządzić imienną informację o udzielonym podatnikowi kredycie i przesłać
     ją, w terminie 14 dni od dnia postawienia do dyspozycji kredytu, do urzędu
     skarbowego właściwego ze względu na miejsce zamieszkania podatnika.
  7i. W przypadku, o którym mowa w ust. 7g, bank udzielający podatnikowi
     kredytu, o którym mowa w ust. 7d, jest obowiązany sporządzić imienną
     informację o dokonanej przez podatnika spłacie odsetek w pełnej wysokości
     i przesłać ją, w terminie 14 dni od dnia dokonania tej spłaty, do urzędu
     skarbowego właściwego ze względu na miejsce zamieszkania podatnika.".
                                        
                                    Art. 22.
W ustawie z dnia 20 listopada 1998 r. o zryczałtowanym podatku dochodowym od
niektórych przychodów osiąganych przez osoby fizyczne (Dz.U. Nr 144, poz. 930
oraz z 2000 r. Nr 104, poz. 1104 i Nr 122, poz. 1324) w art. 14 w ust. 2 wyrazy
"ust. 7a-7c" zastępuje się wyrazami "ust. 7a-7i".
                                        
                                    Art. 23.
Ustawa wchodzi w życie po upływie 14 dni od dnia ogłoszenia.
                                        
                                        
                                        
