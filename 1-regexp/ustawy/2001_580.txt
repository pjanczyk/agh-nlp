



Dz.U. z 2001 r. Nr 56, poz. 580
                                        
                                        
                                        
                                        
                                        
                                     USTAWA
                           z dnia 27 kwietnia 2001 r.
                                        
                                        
    o  zmianie ustawy o podatku od towarów i usług oraz o podatku akcyzowym,
       ustawy o zamówieniach publicznych oraz ustawy o ochronie informacji
                                   niejawnych
                                        
                                        
                                     Art. 1.
W ustawie z dnia 8 stycznia 1993 r. o podatku od towarów i usług oraz o podatku
akcyzowym (Dz.U. Nr 11, poz. 50, Nr 28, poz. 127 i Nr 129, poz. 599, z 1994 r.
Nr 132, poz. 670, z 1995 r. Nr 44, poz. 231 i Nr 142, poz. 702 i 703, z 1996 r.
Nr 137, poz. 640, z 1997 r. Nr 111, poz. 722, Nr 123, poz. 776 i 780, Nr 137,
poz. 926, Nr 141, poz. 943 i Nr 162, poz. 1104, z 1998 r. Nr 139, poz. 905 i Nr
161, poz. 1076, z 1999 r. Nr 50, poz. 499, Nr 57, poz. 596 i Nr 95, poz. 1100
oraz z 2000 r. Nr 68, poz. 805 i Nr 105, poz. 1107) wprowadza się następujące
zmiany:
1) po art. 40 dodaje się art. 40a-40h w brzmieniu:
      "Art. 40a. l. W rozliczeniach należności za nabyty olej napędowy (SWW
             0242-2) podatnicy podatku rolnego prowadzący działalność rolniczą
             będący właścicielami co najmniej jednego ciągnika rolniczego,
             zwani dalej "podatnikami podatku rolnego", mogą stosować bony
             paliwowe.
         2. Bon paliwowy jest prawnym środkiem płatniczym do nabywania oleju
           napędowego uprawniającym sprzedawcę tego oleju do zwiększenia
           podatku naliczonego, o którym mowa w art. 19 ust. 1 i 2, o kwotę
           odpowiadającą wartości nominalnej bonu paliwowego, z uwzględnieniem
           zasad określonych w art. 40 g. Przepisy art. 19 ust. 3  pkt 1 i ust.
           3b stosuje się odpowiednio.
         3. Za ciągnik rolniczy, o którym mowa w ust. 1, uważa się pojazd
           silnikowy skonstruowany do używania łącznie ze sprzętem do prac
           rolnych, leśnych lub ogrodniczych.
           
      Art. 40b. 1. Minister właściwy do spraw finansów publicznych powierza
             wykonanie bonów paliwowych wyłącznie wytwórcy zapewniającemu
             bezpieczeństwo wytworzenia i przechowywania tych bonów. Wytwórca
             bonów paliwowych może je zbywać tylko ministrowi właściwemu do
             spraw finansów publicznych oraz wydawać bankom spółdzielczym
             określonym w akcie wykonawczym wydanym na podstawie art. 40c ust.
             6.
         2. Koszty wykonania bonów paliwowych są finansowane z budżetu państwa.
         3. Minister właściwy do spraw finansów publicznych, w porozumieniu z
           ministrem właściwym do spraw wewnętrznych, określi, w drodze
           rozporządzenia, wzory bonów paliwowych oraz ich wartość nominalną.
         4. W rozporządzeniu, o którym mowa w ust. 3, minister właściwy do
           spraw finansów publicznych określając wzory bonów paliwowych
           uwzględni rodzaje i sposób zabezpieczenia utrudniające fałszowanie
           bonów.
           
      Art. 40c. 1. Bony paliwowe są wydawane podatnikom podatku rolnego przez
             banki spółdzielcze, z zachowaniem warunków określonych w art. 40d
             i 40e.
         2. Bankom spółdzielczym przysługuje prowizja od każdego wydanego bonu
           paliwowego w wysokości 0,4% wartości nominalnej bonu.
         3. Koszty prowizji, o której mowa w ust. 2, są finansowane z budżetu
           państwa.
         4. Banki spółdzielcze sporządzają miesięczne sprawozdanie dotyczące
           ilości odebranych zaświadczeń i wartości wydanych bonów paliwowych.
           Sprawozdanie jest przesyłane do właściwych miejscowo izb skarbowych
           w terminie do dnia 10 każdego miesiąca.
         5. Minister właściwy do spraw finansów publicznych, w porozumieniu z
           ministrem właściwym do spraw wewnętrznych, określi, w drodze
           rozporządzenia, sposób dystrybucji bonów paliwowych od wytwórcy do
           banków spółdzielczych.
         6. Minister właściwy do spraw finansów publicznych, po zasięgnięciu
           opinii Prezesa Narodowego Banku Polskiego, określi, w drodze
           rozporządzenia, banki spółdzielcze właściwe do wydawania bonów
           paliwowych na terenie poszczególnych gmin oraz szczegółowy zakres
           sprawozdania, o którym mowa w ust. 4.
         7. W rozporządzeniu, o którym mowa w ust. 6, minister właściwy do
           spraw finansów publicznych określając właściwość banków
           spółdzielczych uwzględni miejsce zamieszkania (adres) podatnika
           podatku rolnego uprawnionego do otrzymania bonu paliwowego.
           
      Art. 40d. 1. Banki spółdzielcze wydają bony paliwowe za okresy półroczne
             w terminach do 31 stycznia i do 31 lipca danego półrocza, na
             podstawie zaświadczenia, zwanego dalej "zaświadczeniem", wydanego
             przez wójta lub burmistrza (prezydenta miasta), podatnikowi
             podatku rolnego.
         2. Organy wydające zaświadczenia są obowiązane do prowadzenia
           ewidencji wydanych zaświadczeń z uwzględnieniem wartości, jakiej
           dotyczą, i przesyłania miesięcznego sprawozdania zawierającego te
           dane do właściwych miejscowo izb skarbowych w terminie do dnia 10
           każdego miesiąca.
         3. Minister właściwy do spraw finansów publicznych określi, w drodze
           rozporządzenia, wzór sprawozdania, o którym mowa w ust. 2.
           
      Art. 40e. 1. Zaświadczenie wydaje się na pisemny wniosek podatnika
             podatku rolnego.
           2. Zaświadczenie powinno zawierać:
           1 ) oznaczenie organu wydającego zaświadczenie,
           2) imię i nazwisko (lub nazwę) podatnika podatku rolnego oraz jego
             adres,
           3) numer identyfikacji podatkowej lub numer PESEL podatnika podatku
             rolnego,
           4) numer dowodu osobistego lub innego dokumentu stwierdzającego
             tożsamość podatnika podatku rolnego, datę wydania tego dokumentu
             oraz nazwę organu, który wydał dokument, jeżeli osoba uprawniona do
             otrzymania zaświadczenia jest osobą fizyczną,
           5) potwierdzenie posiadania ciągnika rolniczego, o którym mowa w
             art. 40a ust. 1,
           6) określenie wartości bonów paliwowych, które mogą być wydane przez
             bank spółdzielczy podatnikowi podatku rolnego przedstawiającego
             zaświadczenie,
           7) określenie półrocza, którego zaświadczenie dotyczy,
           8) podpis z pieczątką imienną osoby wystawiającej zaświadczenie oraz
             pieczęć okrągłą organu wystawiającego zaświadczenie.
         3. Zaświadczenie nie może być wydane, jeżeli wnioskodawca ma
           zaległości podatkowe w podatku rolnym.
         4. Wniosek, o którym mowa w ust. 1, oraz zaświadczenie nie podlegają
           opłacie skarbowej.
         5. Minister właściwy do spraw finansów publicznych określi, w drodze
           rozporządzenia, wzór wniosku, o którym mowa w ust. 1.
           
      Art. 40f. 1. Maksymalna wartość bonów paliwowych, należnych podatnikowi
             za okres półroczny, określa się jako iloczyn powierzchni użytków
             rolnych w gospodarstwie rolnym oraz kwoty podatku akcyzowego od
             oleju napędowego o zawartości siarki powyżej 0,05% do 0,2%
             włącznie.
         2. Do obliczenia wartości bonów paliwowych, o której mowa w ust. 1,
           przyjmuje się:
           1) powierzchnię użytków rolnych określoną w ewidencji gruntów
             rolnych według stanu na pierwszy dzień półrocza, którego
             zaświadczenie dotyczy, z wyłączeniem gruntów klasy VIRZ i VIPsZ
             gruntów zajętych na prowadzenie innej działalności gospodarczej niż
             działalność rolnicza oraz użytków rolnych, na których zaprzestano
             produkcji rolnej w rozumieniu przepisów o podatku rolnym,
           2) stawkę podatku akcyzowego od oleju napędowego o zawartości siarki
             powyżej 0,05% do 0,2% włącznie obowiązującą w pierwszym dniu
             półrocza, którego zaświadczenie dotyczy.
         3. Wartość bonu paliwowego, o której mowa w ust. 1, jest zaokrąglana
           do pełnych dziesiątek złotych, przy czym końcówki o wartości poniżej
           5 złotych pomija się, a końcówki o wartości 5 złotych i wyższej
           zaokrągla się do 10 złotych.
         4. Rada Ministrów określa, w drodze rozporządzenia, w każdym roku
           wartość bonów paliwowych przypadających na  1 ha użytków rolnych,
           uwzględniając założenia ustawy budżetowej na dany rok oraz
           obowiązującą stawkę podatku akcyzowego od oleju napędowego o
           zawartości siarki powyżej 0,05% do 0,2% włącznie.
           
      Art. 40g. 1. Sprzedawca oleju napędowego jest obowiązany do skasowania
             bonu paliwowego otrzymanego od nabywcy tego oleju bezpośrednio po
             dokonaniu sprzedaży.
         2. Skasowanie bonu paliwowego następuje przez przystawienie na bonie
           paliwowym pieczęci kasującej, pieczątki sprzedawcy oraz
           przedziurkowanie bonu.
         3. Sprzedawca oleju napędowego jest obowiązany przechowywać skasowane
           bony paliwowe przez okres 5 lat, licząc od końca roku, w którym
           nastąpiło skasowanie bonu paliwowego.
         4. Minister właściwy do spraw finansów publicznych określi, w drodze
           rozporządzenia, wzór pieczęci kasującej bon paliwowy.
         5.Wydając rozporządzenie, o którym mowa w ust. 4, minister właściwy do
           spraw finansów publicznych uwzględni warunki techniczne wynikające
           ze wzoru bonu paliwowego, tak aby jego skasowanie było ostateczne.
         6. Nieskasowanie lub nieprawidłowe skasowanie bonu nie daje sprzedawcy
           uprawnień, o których mowa w art. 40a, ust. 2.
           
    Art. 40h. 1. Przerobione, podrobione lub budzące wątpliwości co do
            autentyczności bony paliwowe podlegają zatrzymaniu przez sprzedawcę
            oleju napędowego.
          2. Minister właściwy do spraw finansów publicznych w porozumieniu z
            ministrem właściwym do spraw wewnętrznych określi, w drodze
            rozporządzenia, zasady i tryb postępowania przy zatrzymaniu bonów
            paliwowych, o których mowa w ust. 1.";
            
2) po art. 40h dodaje się rozdział 4a w brzmieniu:
                                  "Rozdział 4a.
                             Przepisy karne skarbowe
  Art. 40i. §1. Kto podrabia albo przerabia bon paliwowy albo upoważnienie do
             odbioru bonów,
                   podlega karze grzywny do 720 stawek dziennych albo karze
                   pozbawienia wolności do lat 3, albo obu tym karom łącznie.
           §2. Kto w celu popełnienia przestępstwa skarbowego określonego w § 1
            uzyskuje lub przysposabia środki,
                   podlega karze grzywny do 240 stawek dziennych albo karze
                   pozbawienia wolności do roku, albo obu tym karom łącznie.
        §3. Nie podlega karze za przestępstwo skarbowe określone w § 2 sprawca,
           który odstąpił od jego dokonania, w szczególności zniszczył uzyskane
           lub przysposobione środki lub zapobiegł skorzystaniu z nich w
           przyszłości.
        §4. W wypadku mniejszej wagi sprawca czynu zabronionego określonego w §
           1 lub 2
                    podlega karze grzywny za wykroczenie skarbowe.".
     
                                        
                                     Art. 2.
W ustawie z dnia 10 czerwca 1994 r. o zamówieniach publicznych (Dz.U. z 1998 r.
Nr 119, poz. 773, z 1999 r. Nr 45, poz. 437 oraz z 2000 r. Nr 12, poz. 136, Nr
93, poz. 1027 i Nr 110, poz. 1167) w art. 6 w pkt 4 kropkę zastępuje się
przecinkiem i dodaje się pkt 5 w brzmieniu:
     "5) udzielania zamówień na bony paliwowe, o których mowa w art. 40a ustawy
       z dnia 8 stycznia 1993 r. o podatku od towarów i usług oraz o podatku
       akcyzowym (Dz.U. Nr 11, poz. 50, Nr 28, poz. 127 i Nr 129, poz. 599, z
       1994 r. Nr 132, poz. 670, z 1995 r. Nr 44, poz. 231, Nr 142, poz. 702 i
       703, z 1996 r. Nr 137, poz. 640, z 1997 r. Nr 111, poz. 722, Nr 123,
       poz. 776 i 780, Nr 137, poz. 926, Nr 141, poz. 943, Nr 162, poz. 1104, z
       1998 r. Nr 139, poz. 905, Nr 161, poz. 1076, z 1999 r. Nr 50, poz. 499,
       Nr 57, poz. 596, Nr 95, poz. 1100 oraz z 2000 r. Nr 68, poz. 805 i Nr
       105, poz. 1107).".
       
                                     Art. 3.
W ustawie z dnia 22 stycznia 1999 r. o ochronie informacji niejawnych (Dz.U. Nr
11, poz. 95 oraz z 2000 r. Nr 12, poz. 136 i Nr 39, poz. 462) w załączniku nr 1
w części III po poz. 9 dodaje się poz. 9a i poz. 9b w brzmieniu:
  "9a informacje dotyczące technologii wytwarzania bonów paliwowych, o których
     mowa w art. 40a ustawy z dnia 8 stycznia 1993 r. o podatku od towarów i
     usług oraz o podatku akcyzowym (Dz.U. Nr 11, poz. 50, Nr 28, poz. 127 i Nr
     129, poz. 599, z 1994 r. Nr 132, poz. 670, z 1995 r. Nr 44, poz. 231, Nr
     142, poz. 702 i 703, z 1996 r. Nr 137, poz. 640, z 1997 r. Nr 111, poz.
     722, Nr 123, poz. 776 i 780, Nr 137, poz. 926, Nr 141, poz. 943, Nr 162,
     poz. 1104, z 1998 r. Nr 139, poz. 905, Nr 161, poz. 1076, z 1999 r. Nr 50,
     poz. 499, Nr 57, poz. 596, Nr 95, poz. 1100 oraz z 2000 r. Nr 68, poz. 805
     i Nr 105, poz. 1107),
    9b. system zabezpieczenia bonów paliwowych w wytwórni drukującej te bony.".
      
                                     Art. 4.
Ustawa wchodzi w życie z dniem 1 lipca 2001 r.
