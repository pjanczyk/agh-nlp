



                                    
Dz.U. z 1996 r. Nr 1, poz. 2
                                  
  
                                USTAWA
                       z dnia 14 grudnia 1995 r.
                                    
          o spółdzielczych kasach oszczędnościowo-kredytowych
                                    
                                    
                               Rozdział 1
                            Przepisy ogólne
                                    
                                Art. 1.
Ustawa określa zasady tworzenia, organizacji i działalności spółdzielczych kas 
oszczędnościowo-kredytowych, zwanych dalej "kasami", oraz Krajowej Spółdzielczej
Kasy Oszczędnościowo-Kredytowej, zwanej również "Kasą Krajową".
 
                                 Art. 2.
Kasa jest spółdzielnią, do której w zakresie nie uregulowanym odmiennie 
ustawą stosuje się przepisy ustawy z dnia 16 września 1982 r. - Prawo spółdzielcze
(Dz.U. z 1995 r. Nr 54, poz. 288 i Nr 133, poz. 654).
 
                                Art. 3.
 1. Celem kas jest gromadzenie środków pieniężnych wyłącznie swoich członków,
   udzielanie im pożyczek i kredytów, przeprowadzanie na ich zlecenie 
   rozliczeń finansowych oraz pośredniczenie przy zawieraniu umów ubezpieczenia
   na zasadach określonych w ustawie z dnia 28 lipca 1990 r. o działalności
   ubezpieczeniowej (Dz.U. Nr 59, poz. 344, z 1993 r. Nr 5, poz. 21 i 
   Nr 44, poz. 201, z 1994 r. Nr 4, poz. 17 i Nr 121, poz. 591 oraz z 1995 r. 
   Nr 96, poz. 478 i Nr 118, poz. 574).
 2. Kasy prowadzą działalność niezarobkową.
 
                                Art. 4.
Nazwa "spółdzielcza kasa oszczędnościowo-kredytowa" może być używana wyłącznie
przez podmioty zwane "kasami" w rozumieniu ustawy.
                                Art. 5.
W przypadku gdy kasa została utworzona w zakładzie pracy, warunki współpracy
między kasą a pracodawcą oraz zakres świadczeń pracodawcy na rzecz 
kasy określa umowa.
   
                               Rozdział 2
                 Członkowie kas, ich prawa i obowiązki
                                    
                                Art. 6.
Członkami kasy mogą być osoby fizyczne połączone więzią o charakterze zawodowym
lub organizacyjnym, a w szczególności:
   1) pracownicy zatrudnieni w jednym lub kilku zakładach pracy,
   2) osoby należące do tej samej organizacji społecznej lub zawodowej.
 
                                Art. 7.
Osoby, o których mowa w art. 6, których więź o charakterze zawodowym lub 
organizacyjnym ustała, mogą zachować członkostwo w kasie, jeżeli statut tak 
stanowi.
                                Art. 8.
Członek kasy jest obowiązany wpłacić wkład członkowski.
   
                                Art. 9.
 1. Kasa jest obowiązana wypłacić po śmierci członka z jego wkładu członkowskiego
   i oszczędności:
   1) koszty pogrzebu członka w takim zakresie, w jakim pogrzeb ten odpowiada
     zwyczajom przyjętym w środowisku zmarłego - osobie, która 
     przedłoży rachunki stwierdzające wysokość poniesionych przez nią wydatków,
   2) kwotę nie przekraczającą ogółem sumy przeciętnego miesięcznego wynagrodzenia
     w gospodarce narodowej, ogłaszanej przez Prezesa Głównego
     Urzędu Statystycznego, w okresie 5 lat kalendarzowych poprzedzających
     wypłatę - jeżeli członek pisemnie wskazał kasie osoby, na 
     których rzecz wypłata ma nastąpić; osobami wskazanymi przez członka 
     mogą być jego małżonek, zstępni, rodzice, dziadkowie i rodzeństwo.
 2. Sumy określone w ust. 1 nie należą do spadku po członku.
                                    
                               Rozdział 3
                               Organy kas
                                    
                                Art. 10.
 1. Członkami rady nadzorczej i zarządu mogą być osoby, które nie były prawomocnie
   skazane za przestępstwo umyślne przeciwko mieniu, dokumentom
   lub przestępstwo karno-skarbowe.
 2. Wymogi kwalifikacyjne członków zarządu, dające rękojmię prowadzenia 
   działalności kasy z zachowaniem bezpieczeństwa środków pieniężnych i 
   wkładów w niej zgromadzonych, określa Kasa Krajowa.
                                    
                                Art. 11.
 1. Członkowie organów kasy wykonują swoje funkcje społecznie, z tym że 
   statut może przewidywać wynagradzanie członków zarządu.
 2. Członkom organów kasy przysługuje zwrot wydatków związanych z prowadzeniem
   spraw kasy.
                                    
                                Art. 12.
 1. W skład zarządu wchodzi co najmniej 3 członków kasy.
 2. Odwołanie członka zarządu nie wymaga uzasadnienia.
 
                                Art. 13.
 1. W kasach działają w charakterze opiniodawczym komisje kredytowe.
 2. Członkowie komisji kredytowej nie mogą być członkami rady nadzorczej 
   lub zarządu.
 
                                Art. 14.
Do zadań komisji kredytowej należy w szczególności przedstawianie zarządowi:
   1) opinii w sprawie wniosków o udzielenie pożyczek i kredytów,
   2) propozycji w przedmiocie wyboru zabezpieczenia pożyczek i kredytów,
   3) propozycji warunków, na jakich można udzielić pożyczek i kredytów,
   4) projektów wniosków w sprawie przedłużenia terminu spłaty pożyczek i 
     kredytów oraz przymusowego ściągnięcia nie spłaconych w terminie pożyczek
     i kredytów.
   
                               Rozdział 4
                        Gospodarka finansowa kas
                                    
                                Art. 15.
 1. Zasadniczymi funduszami własnymi kasy są:
   1) fundusz udziałowy powstający z wpłat udziałów członkowskich lub innych
     źródeł określonych w odrębnych przepisach,
   2) fundusz zasobowy powstający z wpłat przez członków wpisowego, nadwyżki
     bilansowej, wartości majątkowych otrzymanych nieodpłatnie, 
     przedawnionych roszczeń majątkowych oraz innych źródeł określonych 
     w odrębnych przepisach.
 2. Kasa tworzy fundusz oszczędnościowo-pożyczkowy będący w dyspozycji 
   kasy, powstający z wkładów członkowskich, gromadzonych przez członków 
   oszczędności oraz środków pieniężnych uzyskiwanych od Kasy Krajowej.
   
                                Art. 16.
 1. Nadwyżka bilansowa zostaje przeznaczona na zwiększenie funduszu zasobowego.
 2. Straty bilansowe kas pokrywane są z funduszu zasobowego, a w części 
   przekraczającej fundusz zasobowy - z funduszu udziałowego.
                                Art. 17.
Wkłady oszczędnościowe zapisuje się na imiennym rachunku członka kasy.
   
                                Art. 18.
Zasady wypłacania przez kasę członkom odsetek od wkładów członkowskich i 
oszczędności, a także okoliczności uzasadniające zmianę oprocentowania 
oszczędności i wkładów członkowskich oraz zasady oprocentowania pożyczek i 
kredytów określa statut kasy.
 
                                Art. 19.
Kasa może potrącić z wkładu członkowskiego i oszczędności wymagalną kwotę 
pożyczki lub kredytu albo ich rat.
                                Art. 20.
Oszczędności członka kasy złożone w kasie, niezależnie od ilości dowodów na 
złożone oszczędności, są wolne od zajęcia na podstawie tytułu wykonawczego 
sądowego i administracyjnego do wysokości równej trzykrotnemu przeciętnemu 
miesięcznemu wynagrodzeniu w gospodarce narodowej, ogłaszanemu przez 
Prezesa Głównego Urzędu Statystycznego.
                                Art. 21.
 1. Kasa udziela swoim członkom pożyczek i kredytów na okres nie dłuższy 
   niż 3 lata, z zastrzeżeniem ust. 2.
 2. Pożyczki i kredyty przeznaczone na cele mieszkaniowe mogą być udzielane 
   członkom kasy na okres nie dłuższy niż 5 lat.
 
                                Art. 22.
Pożyczki i kredyty nie mogą być udzielane przez kasę jej członkom na cele 
związane z prowadzeniem działalności gospodarczej, która jest ich podstawowym
źródłem dochodu.
 
                                Art. 23.
Umowa pożyczki lub kredytu, niezależnie od wartości pożyczki lub kredytu, 
powinna być sporządzona w formie pisemnej pod rygorem nieważności.
                                Art. 24.
Łączna kwota pożyczek i kredytów, udzielonych jednemu członkowi kasy, nie 
może przekraczać 10% aktywów kasy.
                                Art. 25.
 1. Kasa może udzielać pożyczek i kredytów członkom rady nadzorczej, zarządu
   i komisji kredytowej, jeżeli:
   1) pożyczka lub kredyt nie są udzielane na warunkach bardziej korzystnych
     niż określone dla innych członków,
   2) kwota pożyczek i kredytów udzielanych łącznie tym osobom nie przekracza
     20% aktywów kasy.
 2. Udzielenie kredytu lub pożyczki członkowi zarządu, rady nadzorczej lub 
   komisji kredytowej wymaga wspólnej uchwały zarządu i rady nadzorczej w 
   głosowaniu tajnym - większością 2/3 głosów, w obecności co najmniej połowy
   członków obu organów, bez udziału zainteresowanej osoby.
   
                                Art. 26.
Członkowie rady nadzorczej, zarządu i komisji kredytowej nie mogą poręczać 
pożyczek i kredytów.
                                Art. 27.
Członek kasy nie może być jednocześnie poręczycielem więcej niż dwóch pożyczek
lub kredytów łącznie.
                                Art. 28.
W razie ustania członkostwa roszczenie o zwrot pożyczki lub kredytu staje się 
wymagalne z dniem ustania członkostwa. Zarząd może postanowić inaczej w 
szczególnie uzasadnionych przypadkach.
                                Art. 29.
 1. Zasady udzielania pożyczek oraz ich spłaty określa statut kasy.
 2. Do umów kredytowych zawieranych przez kasy stosuje się odpowiednio 
   przepisy prawa bankowego.
 
                                Art. 30.
 1. Środki pieniężne, które nie są wykorzystywane na pożyczki i kredyty dla 
   członków kasy, mogą być inwestowane z zachowaniem najwyższej staranności:
   1) w obligacje i inne papiery wartościowe emitowane lub gwarantowane 
     przez Skarb Państwa lub Narodowy Bank Polski,
   2) jako lokaty, wkłady lub udziały w Kasie Krajowej,
   3) jako lokaty w bankach do wysokości gwarantowanej przez Bankowy 
     Fundusz Gwarancyjny.
 2. Wartość wkładu, udziału lub nabytego papieru wartościowego jednego rodzaju
   nie może przekraczać 8% aktywów kasy. Ograniczenia tego nie stosuje
   się do papierów wartościowych, o których mowa w ust. 1 pkt 1, i lokat
   w Kasie Krajowej.
 3. Łączna wartość zakupionych przez kasę środków trwałych nie może przekroczyć
   5% wysokości aktywów na dzień zakupu. W wyjątkowych przypadkach
   Kasa Krajowa może wyrazić zgodę na przekroczenie tego limitu do 
   10% wysokości aktywów na dzień zakupu.
 4. Kasa może zaciągać pożyczki i kredyty wyłącznie w Kasie Krajowej. Saldo 
   wzajemnych zobowiązań kasy i Kasy Krajowej nie może przekraczać wartości
   40% aktywów kasy.
 
                                Art. 31.
 1. Kasa ma obowiązek utrzymywać rezerwę płynną w wysokości nie mniejszej 
   niż 10% funduszu oszczędnościowo-pożyczkowego.
 2. Rezerwę płynną stanowią środki pieniężne zgromadzone w kasie w formie 
   gotówki lub w innych formach ustalonych przez Kasę Krajową.
 
                                Art. 32.
W przypadkach szczególnego zagrożenia płynności kasy lub stwierdzenia nieprawidłowości
w jej działaniu Kasa Krajowa może podwyższyć limit rezerwy 
płynnej.
                               Rozdział 5
          Krajowa Spółdzielcza Kasa Oszczędnościowo-Kredytowa
                                    
                                Art. 33.
 1. Kasy zrzeszają się w Krajowej Spółdzielczej Kasie Oszczędnościowo-Kredytowej.
   Członkami Krajowej Spółdzielczej Kasy Oszczędnościowo-Kredytowej
   są wyłącznie kasy.
 2. Kasa Krajowa jest spółdzielnią osób prawnych, do której w zakresie nie 
   uregulowanym ustawą stosuje się przepisy ustawy - Prawo spółdzielcze.
 3. Kasa Krajowa przeprowadza lustrację zrzeszonych kas zgodnie z przepisami
   ustawy - Prawo spółdzielcze. Przepisy tej ustawy o związkach rewizyjnych
   dotyczące lustracji stosuje się odpowiednio do Kasy Krajowej.
 
                                Art. 34.
Celem działalności Kasy Krajowej jest zapewnienie stabilności finansowej kas 
oraz sprawowanie nadzoru nad kasami dla zapewnienia bezpieczeństwa zgromadzonych
w nich oszczędności oraz zgodności działalności kas z przepisami 
ustawy.
                                Art. 35.
Kasa Krajowa prowadzi działalność na rzecz swoich członków, a w szczególności:
   1) reprezentuje interesy kas przed organami administracji państwowej i 
     organami samorządu terytorialnego,
   2) wyraża opinie o projektach aktów prawnych dotyczących kas,
   3) zapewnia doradztwo prawne, organizacyjne i finansowe,
   4) organizuje szkolenia i prowadzi działalność wydawniczą związaną z 
     działalnością kas,
   5) określa normy dopuszczalnego ryzyka w działalności kas,
   6) opracowuje jednolite procedury świadczenia usług i prowadzenia dokumentacji
     oraz systemy informatyczne,
   7) przyjmuje lokaty,
   8) udziela pożyczek i kredytów kasom,
   9) przeprowadza lustrację kas.
                                    
                                Art. 36.
 1. Kasa Krajowa tworzy fundusz stabilizacyjny dla realizacji celów, o których 
   mowa w art. 34.
 2. Fundusz stabilizacyjny powstaje z wkładów wnoszonych przez zrzeszone 
   kasy w wysokości co najmniej 1% ich aktywów.
 3. Statut Kasy Krajowej określa szczegółowe zasady tworzenia funduszu stabilizacyjnego
   i jego przeznaczenie.
 4. Wolne środki pieniężne funduszu stabilizacyjnego mogą być inwestowane 
   wyłącznie w obligacje i inne papiery wartościowe emitowane lub gwarantowane
   przez Skarb Państwa lub Narodowy Bank Polski.
 
                                Art. 37.
 1. Środki finansowe Kasy Krajowej mogą być inwestowane z zachowaniem 
   najwyższej staranności:
   1) w papiery wartościowe oraz lokaty w instytucjach finansowych,
   2) w obejmowanie udziałów lub akcji w spółkach, w których Kasa Krajowa 
     posiada większość udziałów lub akcji, albo we wnoszenie udziałów do 
     spółdzielni.
 2. Do wartości inwestycji, o których mowa w ust. 1, stosuje się odpowiednio 
   art. 30 ust. 2.
 
                                Art. 38.
 1. Kasa Krajowa prowadzi działalność niezarobkową. 
 2. Nadwyżka bilansowa Kasy Krajowej powiększa fundusz stabilizacyjny.
                                Art. 39.
 1. Kasa Krajowa sprawuje nadzór nad kasami w zakresie zgodności ich działalności
   z przepisami prawa i prawidłowo prowadzonej gospodarki finansowej.
 2. Kasa Krajowa lub upoważniona przez nią osoba jest uprawniona do:
   1) wstępu na teren nieruchomości, obiektu, lokalu lub ich części, gdzie jest 
     prowadzona działalność kasy, w takich dniach i godzinach, w jakich jest 
     lub powinna być prowadzona ta działalność,
   2) żądania pisemnych lub ustnych informacji i wyjaśnień oraz okazania 
     dokumentów lub innych nośników informacji, jak również udostępnienia 
     danych związanych z działalnością kasy, a organy kasy i jej pracownicy 
     obowiązani są do udzielania żądanych wyjaśnień i wszelkiej pomocy.
 
                                Art. 40.
Czynności podejmowane w ramach nadzoru nad działalnością kas polegają w 
szczególności na: 
   1) analizie bilansu kas,
   2) badaniu realizacji obowiązku utrzymywania płynności płatniczej przez 
     kasy,
   3) badaniu zgodności udzielanych kredytów i pożyczek przez kasy z przepisami
     art. 21-25 i art. 29,
   4) badaniu zabezpieczenia i terminowości spłaty kredytów i pożyczek kas,
   5) badaniu stosowanego oprocentowania kredytów i pożyczek oraz złożonych
     oszczędności i lokat w kasach,
   6) badaniu sytuacji finansowej kas.
   
                                Art. 41.
 1. Kasa Krajowa może wezwać kasę do usunięcia stwierdzonych uchybień w 
   wyznaczonym terminie.
 2. W przypadku nie usunięcia w wyznaczonym terminie uchybień, o których 
   mowa w ust. 1, Kasa Krajowa może nakazać kasie zaprzestania prowadzenia
   określonej działalności.
 3. W przypadku stwierdzenia, że działalność kasy wykonywana jest z rażącym 
   naruszeniem przepisów prawa lub statutu, Kasa Krajowa może:
   1) wystąpić do właściwego organu kasy o odwołanie jej członków zarządu, 
     bezpośrednio odpowiedzialnych za stwierdzone uchybienia,
   2) zawiesić w czynnościach poszczególnych członków zarządu kasy, o których
     mowa w pkt 1, do czasu rozpatrzenia wniosku o ich odwołanie; 
     zawieszenie w czynnościach polega na wyłączeniu z podejmowania decyzji
     przez kasę w zakresie jej praw i obowiązków majątkowych.
   
                                Art. 42.
 1. W przypadku powstania groźby zaprzestania spłacania długów przez kasę 
   lub gdy jej działalność wykazuje rażące lub uporczywe naruszanie przepisów
   prawa, Kasa Krajowa może zawiesić działalność kasy ustanawiając jednocześnie
   zarządcę komisarycznego.
 2. Działalność kasy może być zawieszona do czasu wyborów nowej rady nadzorczej
   i zarządu kasy, jednak na okres nie dłuższy niż 6 miesięcy.
 3. Z dniem ustanowienia zarządcy komisarycznego kończy się kadencja organów
   kasy.
 4. Kasa Krajowa określi zakres czynności kasy na okres, o którym mowa w 
   ust. 2.
 
                                Art. 43.
Jeżeli ze sprawozdania finansowego sporządzonego przez zarząd kasy lub zarządcę
komisarycznego wynika, że majątek kasy nie wystarcza na pokrycie kosztów
postępowania upadłościowego, a wierzyciele nie wyrażą zgody na ich 
pokrycie, sąd na wniosek wierzycieli lub Kasy Krajowej wydaje postanowienie 
o wykreśleniu kasy z rejestru, zawiadamiając o tym wierzycieli i Kasę Krajową. 
W takim przypadku nie przeprowadza się postępowania upadłościowego.
 
                               Rozdział 6
                     Przepisy przejściowe i końcowe
                                    
                                Art. 44.
Pracownicze kasy zapomogowo-pożyczkowe, z wyłączeniem pracowniczych kas 
zapomogowo-pożyczkowych w stanie likwidacji, mogą przekształcić się w spółdzielcze
kasy oszczędnościowo-kredytowe w rozumieniu niniejszej ustawy.
                                Art. 45.
 1. Do przekształcenia pracowniczej kasy zapomogowo-pożyczkowej w spółdzielczą
   kasę oszczędnościowo-kredytową wymagana jest uchwała walnego 
   zebrania członków (delegatów) pracowniczej kasy zapomogowo-pożyczkowej.
 2. Protokół zebrania, określonego w ust. 1, ze wskazaniem daty i miejsca zebrania,
   wyników głosowania i treści podjętej uchwały, podpisany przez 
   przewodniczącego zebrania i protokolanta, dołącza się wraz z listą uczestników
   zebrania do wniosku o wpisanie spółdzielczej kasy oszczędnościowo-kredytowej
   do rejestru spółdzielni.
 3. Przepisy działu II tytułu I części I ustawy - Prawo spółdzielcze stosuje się 
   odpowiednio.
 
                                Art. 46.
Od dnia wpisania do rejestru spółdzielcza kasa oszczędnościowo-kredytowa 
przejmuje, w zakresie przysługującym pracowniczej kasie zapomogowo-pożyczkowej,
wszystkie jej prawa i obowiązki majątkowe.
                                Art. 47.
 1. Osoby, których członkostwo w pracowniczej kasie zapomogowo-pożyczkowej
   nie ustało do dnia wpisania spółdzielczej kasy oszczędnościowo-kredytowej
   do rejestru, stają się członkami tej kasy.
 2. Wpisowe i dotychczasowe wkłady członkowskie w pracowniczej kasie zapomogowo-pożyczkowej
   stają się udziałami lub wkładami w spółdzielczej 
   kasie oszczędnościowo-kredytowej w wysokości i na zasadach określonych 
   w statucie tej kasy.
 
                                Art. 48.
 1. Spółdzielcze kasy oszczędnościowo-kredytowe, działające w dniu wejścia w 
   życie niniejszej ustawy, na podstawie art. 39 ustawy z dnia 23 maja 1991 r. 
   o związkach zawodowych (Dz.U. Nr 55, poz. 234 i z 1994 r. Nr 43, poz. 
   163), stają się spółdzielczymi kasami oszczędnościowo-kredytowymi w rozumieniu
   niniejszej ustawy. Kasy te, w terminie 6 miesięcy od dnia wejścia 
   w życie niniejszej ustawy, dostosują do jej wymagań swoje statuty. Po upływie
   tego terminu postanowienia statutów tych kas, sprzeczne z niniejszą 
   ustawą, tracą moc.
 2. Wnioski o zarejestrowanie spółdzielczych kas oszczędnościowo-kredytowych
   złożone na podstawie art. 39 ustawy, o której mowa w ust. 1, rozpoznaje
   się na podstawie przepisów niniejszej ustawy.
 3. Działająca w dniu wejścia w życie niniejszej ustawy Krajowa Spółdzielcza 
   Kasa Oszczędnościowo-Kredytowa staje się Kasą Krajową w rozumieniu 
   niniejszej ustawy.
 
                                Art. 49.
Tracą moc przepisy art. 39 ustawy z dnia 23 maja 1991 r. o związkach zawodowych
(Dz.U. Nr 55, poz. 234 i z 1994 r. Nr 43, poz. 163) w zakresie odnoszącym
się do spółdzielczych kas oszczędnościowo-kredytowych.
                                Art. 50.
Ustawa wchodzi w życie po upływie miesiąca od dnia ogłoszenia.
