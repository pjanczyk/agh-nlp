



Dz.U. z 2000 r. Nr 89, poz. 992
                                                                              
                                                                              
                                                                              
                                                                              
                                    USTAWA
                          z dnia 21 września 2000 r.
                                       
           o zmianie ustawy o biegłych rewidentach i ich samorządzie
                                       
                                       
                                    Art. 1.
W ustawie z dnia 13 października 1994 r. o biegłych rewidentach i ich
samorządzie (Dz. U. Nr 121, poz. 592 oraz z 1996 r. Nr 102, poz. 475)
wprowadza się następujące zmiany:
1) w art. 1 dotychczasową treść oznacza się jako ust. 1 i dodaje się ust. 2 w
  brzmieniu:
     "2. Tytuł zawodowy "biegły rewident" podlega ochronie prawnej.";
2) w art. 3 dotychczasową treść oznacza się jako ust. 1 oraz dodaje się ust.
  2
  w brzmieniu:
     "2. Biegły rewident nie jest przedsiębiorcą w rozumieniu ustawy z dnia 19
       listopada 1999 r. - Prawo działalności gospodarczej (Dz.U. Nr 101,
       poz. 1178).";
3) w art. 4:
    a) ust. 1 otrzymuje brzmienie:
     "1. Osoba, która uzyskała tytuł biegłego rewidenta, nabywa prawo do
       wykonywania zawodu po złożeniu ślubowania i wpisaniu jej do rejestru
       biegłych rewidentów.",
    b) w ust. 2 wyraz "wykonywał" zastępuje się wyrazem "wykonywać";
4) po art. 4 dodaje się art. 4a w brzmieniu:
      "Art. 4a.  1. Biegły rewident jest obowiązany zachować w tajemnicy
             wszystko, czego dowiedział się w związku z wykonywaniem
             czynności zawodowych; obowiązek zachowania tajemnicy zawodowej
             nie jest ograniczony w czasie.
         2. Nie narusza obowiązku zachowania tajemnicy zawodowej złożenie
           zawiadomienia o podejrzeniu popełnienia przestępstwa oraz
           udzielanie informacji w przypadkach określonych w ustawach.
         3. Do przestrzegania tajemnicy obowiązane są również inne osoby,
           którym udostępniono informacje objęte tajemnicą, chyba że na ich
           ujawnienie zezwala przepis ustawy.
         4. Nie narusza obowiązku zachowania tajemnicy zawodowej
           udostępnienie dokumentacji i informacji z badania (przeglądu)
           sprawozdań finansowych w związku z toczącymi się postępowaniami
           przed organami Krajowej Izby Biegłych Rewidentów.";
5) w art. 5:
   a) w pkt 1 skreśla się wyrazy "posiada obywatelstwo polskie i",
   b) pkt 3 i 4 otrzymują brzmienie:
     "3) ukończył studia wyższe w Polsce lub zagraniczne studia wyższe
       uznawane w Polsce za równorzędne i włada językiem polskim w mowie i w
       piśmie,
     4) odbył trzyletnią praktykę w Polsce, w tym co najmniej dwuletnią
       aplikację pod kierunkiem biegłego rewidenta, przy czym spełnienie tego
       warunku zostało uznane przez Komisję Egzaminacyjną, zwaną dalej
       "Komisją",",
   c) skreśla się pkt 5,
   d) dotychczasową treść oznacza się jako ust. 1 i dodaje się ust. 2 w
     brzmieniu:
     "2. Do rejestru biegłych rewidentów mogą być wpisani biegli rewidenci obywatele
polscy lub na zasadach wzajemności nie posiadający polskiego
       obywatelstwa - którzy posiadają kwalifikacje uzyskane za granicą,
       uznawane przez państwa Unii Europejskiej, po złożeniu z wynikiem
       pozytywnym, przed Komisją, egzaminu w języku polskim z prawa
       gospodarczego obowiązującego w Polsce. Przepis ten nie narusza
       przepisów dotyczących zatrudnienia cudzoziemców na terenie Polski.";
6) skreśla się art. 5a;
7) w art. 6:
   a) ust. 1 otrzymuje brzmienie:
     "1. Krajowa Rada Biegłych Rewidentów prowadzi rejestr biegłych
       rewidentów, zwany dalej "rejestrem".",
   b) po ust. 2 dodaje się ust. 2a w brzmieniu:
     "2a. Krajowa Rada Biegłych Rewidentów:
         1) dokonuje, na wniosek osoby ubiegającej się o wpis, wpisu do
           rejestru osoby, która spełnia warunki określone w art. 5 i złoży
           ślubowanie,
         2) wydaje legitymację biegłego rewidenta zawierającą następujące
           dane: numer legitymacji będący jednocześnie numerem wpisu biegłego
           rewidenta do rejestru, nazwisko oraz imię.",
   c) ust. 3 otrzymuje brzmienie:
     "3. Biegły rewident ma obowiązek zgłaszania Krajowej Radzie Biegłych
       Rewidentów zmian danych podlegających wpisowi do rejestru w terminie
       30 dni od zaistnienia okoliczności uzasadniających zgłoszenie
       zmiany.";
8) w art. 7 w ust. 1 i w ust. 3 wyrazy "Ministrem Finansów" zastępuje się
  wyrazami "ministrem właściwym do spraw finansów publicznych";
9) w art. 8:
   a) po ust. 1 dodaje się ust. 1a w brzmieniu:
      "1a. Komisja może zwolnić kandydata, na jego wniosek, z egzaminów z
         przedmiotów objętych postępowaniem kwalifikacyjnym, jeżeli w tym
         zakresie zdał egzaminy uniwersyteckie lub równorzędne, w okresie 3
         lat przed dniem złożenia wniosku, z zastrzeżeniem art. 25 ust. 2 pkt
         4 lit. b).",
   b) ust. 2 otrzymuje brzmienie:
     "2. Komisja może zwolnić kandydata, na jego wniosek z praktyki, o której
       mowa w art. 5 pkt 4, pod warunkiem odbycia dwuletniej aplikacji pod
       kierunkiem biegłego rewidenta jeżeli:
         1) był zatrudniony w podmiocie uprawnionym do badania sprawozdań
           finansowych przez co najmniej 3 lata,
         2) nie będąc zatrudnionym w podmiocie uprawnionym do badania
           sprawozdań finansowych, pozostawał w stosunku pracy na
           samodzielnym stanowisku w komórkach finansowo-księgowych co
           najmniej 3 lata lub posiada uprawnienia inspektora kontroli
           skarbowej.";
10) w art. 9 w ust. 1:
   a) w zdaniu wstępnym skreśla się wyrazy "biegłego rewidenta",
   b) skreśla się pkt 3,
   c) w pkt 4 wyrazy "w art. 5 pkt 1" zastępuje się wyrazami "w art. 5 ust. 1
     pkt 1
     i 2";
11) w art. 10:
   a) w ust. 1 w pkt 3 po lit. c) kropkę zastępuje się przecinkiem oraz dodaje
     się lit. d) w brzmieniu:
         "d) opinie i raport z badania (przeglądu) sprawozdania finansowego
           podpisują, w imieniu podmiotu uprawnionego do badania sprawozdań
           finansowych, wyłącznie członkowie zarządu będący biegłymi
           rewidentami.",
   b) w ust. 2 w pkt 2 kropkę zastępuje się przecinkiem oraz dodaje się
     wyrazy "z tym że opinię i raport z badania (przeglądu) sprawozdania
     finansowego podpisują  w imieniu podmiotu uprawnionego do badania
     sprawozdań finansowych, wyłącznie członkowie zarządu będący biegłymi
     rewidentami.",
   c) w ust. 3:
     - zdanie wstępne otrzymuje brzmienie:
         "Przedmiotem działalności podmiotów, o których mowa w ust. 1, obok
          badania sprawozdań finansowych może być, z zastrzeżeniem art. 11
          ust. 2, wyłącznie:",
     - po pkt 1 dodaje się pkt 1a w brzmieniu:
         "1a) przeglądy sprawozdań finansowych,",
     - w pkt 2 po wyrazie "ekspertyzy" dodaje się wyrazy "i opinie";
12) art. 11 otrzymuje brzmienie:
      "Art. 11. 1. Biegły rewident wykonuje zawód jako:
           1) osoba prowadząca działalność we własnym imieniu i na własny
             rachunek,
           2) wspólnik spółki, o której mowa w art. 10 ust. 1 pkt 2,
           3) osoba pozostająca w stosunku pracy z podmiotami, o których mowa
             w art. 10 ust. 1 i 2,
           4) osoba nie pozostająca w stosunku pracy i nie prowadząca
             działalności we własnym imieniu i na własny rachunek, pod
             warunkiem zawarcia umowy cywilnoprawnej z podmiotem uprawnionym
             do badania sprawozdań finansowych, o których mowa w art. 10 ust.
             1 i 2.
         2. Biegli rewidenci zatrudnieni w samorządzie biegłych rewidentów
           oraz pracujący w charakterze pracownika naukowo dydaktycznego lub
           naukowego mogą wykonywać zawód w formie określonej w ust. 1 pkt
           4.";
13) w art. 12:
  a) w ust. 2 pkt 2 i 3 otrzymują brzmienie:
     "2) wnosić opłatę w wysokości nie wyższej niż równowartość 100 EURO z
       tytułu wpisu na listę podmiotów uprawnionych do badania sprawozdań
       finansowych,
     3) wnosić opłatę roczną z tytułu nadzoru, o którym mowa w art. 20 ust. 1
       pkt 5 w wysokości nie wyższej niż 1,5 % rocznych przychodów za badanie
       (przeglądy) sprawozdań finansowych.",
  b) dodaje się ust. 3 w brzmieniu:
     "3. Podmioty uprawnione do badania sprawozdań finansowych obowiązane są
       dokonać ubezpieczenia odpowiedzialności cywilnej za szkody, które mogą
       wyniknąć w związku z prowadzoną działalnością.";
14) skreśla się art. 13;
15) art. 14 otrzymuje brzmienie:
      "Art. 14. 1. Krajowa Rada Biegłych Rewidentów prowadzi listę podmiotów
             uprawnionych do badania sprawozdań finansowych, zwaną dalej
             "listą".
         2. Lista oraz jej zmiany podlegają publikacji w Dzienniku Urzędowym
           "Monitor Polski", przy czym publikacja obejmuje imię, nazwisko i
           numer legitymacji biegłego rewidenta, pełną i skróconą nazwę oraz
           adres siedziby podmiotu uprawnionego do badania sprawozdań
           finansowych.";
16) dodaje się art. 14a w brzmieniu:
      "Art. 14a. 1. Wpis na listę, o której mowa w art. 14 ust. 1, uzyskują na
             swój wniosek, biegli rewidenci wpisani do rejestru, o którym
             mowa w art. 6.
         2. Biegli rewidenci wpisani na listę, uzyskują wpis do legitymacji
           biegłego rewidenta, stwierdzający uprawnienie do badania
           sprawozdań finansowych.
         3. Skreślenie biegłego rewidenta z listy następuje:
           1) na wniosek biegłego rewidenta,
           2) z przyczyn wymienionych w art. 9 ust. 1,
           3) w przypadku prawomocnego orzeczenia Krajowego Sądu
             Dyscyplinarnego o zawieszeniu w czynnościach zawodowych,
           4) w związku z podjęciem zatrudnienia poza podmiotami wymienionymi
             w art. 10 ust. 1 i 2, z wyjątkiem przypadków określonych w art.
             11 ust. 2,
           5) w przypadku prowadzenia innej działalności niż określona w art.
             10 ust. 3.";
17) art. 15 otrzymuje brzmienie:
     "Art. 15. Uchwały w przedmiocie wpisu i skreślenia z rejestru biegłych
           rewidentów oraz listy są decyzjami administracyjnymi.";
18) w art. 16:
   a) w ust. 1 wyrazy "art. 14 pkt 2" zastępuje się wyrazami "art. 14 ust. 1",
   b) ust. 3 i 4 otrzymują brzmienie:
     "3. Lista obejmuje następujące dane:
         1) imię, nazwisko, adres zamieszkania oraz numer legitymacji
           biegłego rewidenta,
         2) pełną i skróconą nazwę oraz adres siedziby podmiotu,
         3) formę organizacyjno-prawną,
         4) nazwiska i imiona wspólników lub akcjonariuszy, członków zarządu
           oraz członków organów nadzorczych,
         5) adresy oddziałów podmiotu.
     4. Do zgłaszania zmian związanych z wpisem na listę stosuje się
       odpowiednio art. 6 ust. 3 i 4.",
   c) w ust. 6 pkt 1 otrzymuje brzmienie:
     "1) określenie nazw i siedzib podmiotów badanych, podstawowe dane o
       biegłych rewidentach (numer legitymacji biegłego rewidenta, imię,
       nazwisko) badających te podmioty oraz daty i rodzaje wydanych
       opinii,",
   d) dodaje się ust. 7 i 8 w brzmieniu:
     "7. Skreślenie podmiotu uprawnionego do badania sprawozdań finansowych z
       listy, o której mowa w art. 14 ust. 1, następuje:
         1) na wniosek podmiotu,
         2) z przyczyn wymienionych w art. 9 ust. 1 - w odniesieniu do
           podmiotu, o którym mowa w art. 10 ust. 1 pkt 1,
         3) niespełnienia któregokolwiek z warunków, o których mowa w art. 17
           ust. 1,
           4)  nieuregulowania rocznych należności z tytułu opłat, o których mowa w art.
            12 ust. 2 pkt 2.
     8. Podmiot uprawniony do badania sprawozdań finansowych skreślony z
       listy z powodów, o których mowa w ust. 7 pkt 2 i 3, może być ponownie
       wpisany na listę, jeżeli od dnia skreślenia upłynęło nie mniej niż 5
       lat oraz spełnia warunki określone w art. 10 ust. 1 i 2.";
19) w art. 17:
   a) w ust. 1 w pkt 1 skreśla się wyraz "gospodarczą",
   b) ust. 2 skreśla się;
20) w art. 18:
   a) w ust. 1 skreśla się wyrazy "oraz podmioty uprawnione do badania
     sprawozdań finansowych" oraz po wyrazie "zwany" dodaje się wyraz "dalej",
   b) w ust. 3 skreśla się wyrazy "lub na listę podmiotów uprawnionych do
     badania sprawozdań finansowych";
21) dodaje się art. 18a w brzmieniu:
    "Art. 18a. Biegłym rewidentom przysługuje prawo wybierania i
            wybieralności do przewidzianych niniejszą ustawą organów samorządu
            zawodowego:
           1) czynne prawo wyborcze, z wyłączeniem biegłych rewidentów
             zawieszonych w czynnościach zawodowych,
           2) bierne prawo wyborcze, z wyłączeniem biegłych rewidentów
             ukaranych karą wymienioną w art. 31 ust. 2 pkt 2 i 3.";
22) w art. 19:
  a) dotychczasową treść oznacza się jako ust. 1 oraz wyraz "Izby" zastępuje
    się wyrazami "Krajowej Izby Biegłych Rewidentów",
  b) dodaje się ust. 2 w brzmieniu:
     "2. Krajowa Izba Biegłych Rewidentów ma prawo używania pieczęci
       urzędowej.";
23) w art. 20:
   a) w ust. 1:
     - pkt 2 otrzymuje brzmienie:
         "2) ustanawianie norm wykonywania zawodu biegłego rewidenta, po
           zasięgnięciu opinii ministra właściwego do spraw finansów
           publicznych i Komisji Papierów Wartościowych i Giełd, przy czym w
           odniesieniu do banków - dodatkowo, po zasięgnięciu opinii Komisji
           Nadzoru Bankowego,",
     - pkt 5 otrzymuje brzmienie:
         "5) sprawowanie nadzoru nad należytym wykonywaniem zawodu i
           przestrzeganiem zasad etyki zawodowej przez członków Krajowej Izby
           Biegłych Rewidentów oraz przestrzeganiem przez podmioty uprawnione
           do badania sprawozdań finansowych przepisów niniejszej ustawy oraz
           innych przepisów dotyczących samorządu biegłych rewidentów i
           przepisów dotyczących przedmiotu działalności podmiotów
           uprawnionych do badania sprawozdań finansowych,",
       - w pkt 6 wyraz "Izby" zastępuje się wyrazami "Krajowej Izby Biegłych
        Rewidentów",
       - w pkt 7 wyraz "Izby" zastępuje się wyrazami "Krajowej Izby Biegłych
        Rewidentów" oraz skreśla się wyrazy "będących biegłymi rewidentami",
   b) ust. 2 otrzymuje brzmienie:
     "2. Krajowa Izba Biegłych Rewidentów opracowuje materiały szkoleniowe dla
       kandydatów na biegłych rewidentów oraz może prowadzić działalność
       wydawniczą i szkoleniową.";
24) w art. 21:
   a)  w ust. 1 po pkt 5 kropkę zastępuje się przecinkiem i dodaje się pkt 6 w
     brzmieniu:
     "6) Krajowa Komisja Nadzoru.",
   b) w ust. 2 wyrazy "pkt 2-5" zastępuje się wyrazami "pkt 2-6";
25) w art. 22:
   a) w ust. 4 i 5 otrzymują brzmienie:
     "4.    Krajowa Rada Biegłych Rewidentów jest obowiązana do zwołania
       Nadzwyczajnego Krajowego Zjazdu Biegłych Rewidentów na żądanie:
        1) co najmniej 1/10 ogółu biegłych rewidentów,
        2) Krajowej Komisji Rewizyjnej z powodu rażącego naruszenia prawa w
          działalności finansowej i statutowej Krajowej Izby Biegłych
          Rewidentów.
     5. Krajowy Zjazd Biegłych Rewidentów stanowią delegaci wybrani przez
       walne zgromadzenia w regionalnych oddziałach Krajowej Izby Biegłych
       Rewidentów, w proporcji do ogólnej liczby biegłych rewidentów
       wpisanych do rejestru, według zasad określonych przez Krajową Radę
       Biegłych Rewidentów, z tym że łączna liczba delegatów nie może być
       mniejsza niż 300 biegłych rewidentów.",
   b)  dodaje się ust. 6 i 7 w brzmieniu:
     "6. Mandaty delegatów wybranych na Krajowy Zjazd Biegłych Rewidentów
       zachowują ważność przez okres 4 lat.
      7.   W obradach Krajowego Zjazdu Biegłych Rewidentów udział biorą
       członkowie organów Krajowej Izby Biegłych Rewidentów, niebędący
       delegatami.";
26) w art. 23:
   a) w ust. 1 i 3 wyraz "Izby" zastępuje się wyrazami "Krajowej Izby Biegłych
     Rewidentów,",
   b) w ust. 4 wyrazy "pkt 2-5" zastępuje się wyrazami "pkt 2-6";
27) art. 24 otrzymuje brzmienie:
       "Art. 24. 1. Krajowy Zjazd Biegłych Rewidentów:
           1) dokonuje wyboru Prezesa Krajowej Rady Biegłych Rewidentów,
           2) dokonuje wyboru Krajowego Rzecznika Dyscyplinarnego i jego
             zastępców,
           3) dokonuje wyboru pozostałych członków Krajowej Rady Biegłych
             Rewidentów,
           4) dokonuje wyboru Krajowej Komisji Rewizyjnej, Krajowego Sądu
             Dyscyplinarnego oraz Krajowej Komisji Nadzoru,
           5) uchwala statut Krajowej Izby Biegłych Rewidentów,
           6) uchwala program działania i zasady gospodarki finansowej
             Krajowej Izby Biegłych Rewidentów,
           7) uchwala zasady etyki zawodowej biegłych rewidentów,
           8) określa zasady obligatoryjnego doskonalenia zawodowego biegłych
             rewidentów,
           9) rozpatruje i zatwierdza sprawozdania organów Krajowej Izby
             Biegłych Rewidentów, o których mowa w art. 21 ust. 1 pkt 2-6, i
             udziela im absolutorium,
          10) określa zasady ustalania składek członkowskich biegłych
            rewidentów,
          11) określa zasady ustalania opłat z tytułu wpisu na listę oraz
            opłat rocznych z tytułu nadzoru, o którym mowa w art. 20 ust. 1
            pkt 5.
         2. Osoby, o których mowa w ust. 1 pkt 1-4, mogą być odwołane przed
           upływem kadencji przez organ, który je wybrał.
         3. Przewodniczący Krajowego Zjazdu Biegłych Rewidentów przekazuje
           ministrowi właściwemu do spraw finansów publicznych uchwały Zjazdu
           w terminie 30 dni od dnia jego zakończenia.";
28) w art. 25:
   a) ust. 2 otrzymuje brzmienie:
     "2. Do zadań Krajowej Rady Biegłych Rewidentów należy:
         1) wykonywanie uchwał Krajowego Zjazdu Biegłych Rewidentów,
         2) reprezentowanie Krajowej Izby Biegłych Rewidentów wobec organów
           państwowych i samorządowych, instytucji naukowych, organizacji
           gospodarczych i społecznych oraz międzynarodowych organizacji
           zawodowych,
         3) ustanawianie norm wykonywania zawodu biegłego rewidenta, w trybie
           określonym w art. 20 ust. 1 pkt 2,
         4) uchwalanie, po zasięgnięciu opinii Komisji:
           a) wymagań kwalifikacyjnych oraz programów i zasad przeprowadzania
             egzaminów na biegłych rewidentów, w tym określanie wysokości
             opłat egzaminacyjnych,
           b) warunków uznawania egzaminów uniwersyteckich lub równorzędnych z
             przedmiotów objętych postępowaniem kwalifikacyjnym,
         5) podejmowanie uchwał o wpisie do rejestru i na listę,
         6) wydawanie dyplomów i legitymacji biegłego rewidenta,
         7) ustalanie, po porozumieniu z Komisją, programów i zasad odbywania
           praktyk i aplikacji przez kandydatów na biegłych rewidentów.
         8) uchwalanie regulaminu postępowania dyscyplinarnego wobec biegłych
           rewidentów,
         9) podejmowanie uchwał o skreślaniu z rejestru i listy,
         10) opiniowanie projektów aktów normatywnych w dziedzinie prawa
           gospodarczego,
         11) rozpatrywanie i zatwierdzanie rocznych planów finansowych i
           sprawozdań z ich wykonania,
         12) rozpatrywanie odwołań od uchwał Krajowej Rady Biegłych
           Rewidentów,
         13) ustalanie wysokości składek członkowskich biegłych rewidentów,
           opłat z tytułu wpisu na listę oraz opłat z tytułu nadzoru, o którym
           mowa w art. 20 ust. 1 pkt 5,
         14) prowadzenie działalności wydawniczej i szkoleniowej,
         15) podejmowanie innych uchwał, które uzna za celowe do właściwego
           funkcjonowania Krajowej Izby Biegłych Rewidentów.",
   b) dodaje się ust. 3 w brzmieniu:
     "3. Krajowa Rada Biegłych Rewidentów składa ministrowi właściwemu do
       spraw finansów publicznych coroczne sprawozdanie z działalności, w tym
       sprawozdanie finansowe.";
29) w art. 26:
   a) ust. 2 otrzymuje brzmienie:
     "2. Krajowa Rada Biegłych Rewidentów wybiera ze swojego grona, w
       głosowaniu tajnym, zastępców prezesa, sekretarza i skarbnika.",
   b) ust. 3 otrzymuje brzmienie:
     "3. Uchwały Krajowej Rady Biegłych Rewidentów, które są decyzjami
       administracyjnymi, zapadają bezwzględną większością głosów, w
       obecności co najmniej połowy składu Krajowej Rady Biegłych
       Rewidentów.",
   c)  ust. 4 otrzymuje brzmienie:
     "4. Prezes Krajowej Rady Biegłych Rewidentów:
         1) reprezentuje Krajową Radę Biegłych Rewidentów wobec organów
           państwowych i samorządowych, instytucji naukowych, organizacji
           gospodarczych i społecznych oraz międzynarodowych organizacji
           zawodowych,
         2) kieruje pracami Krajowej Rady Biegłych Rewidentów,
         3) podpisuje uchwały Krajowej Rady Biegłych Rewidentów,
         4) podpisuje decyzje oraz postanowienia Krajowej Rady Biegłych
           Rewidentów w sprawach wszczęcia postępowania administracyjnego,
         5) wykonuje inne czynności określone w statucie związane z
           funkcjonowaniem Krajowej Izby Biegłych Rewidentów.";
30) w art. 27:
   a) w ust. 1 wyraz "Komisja" zastępuje się wyrazami "Krajowa Komisja
     Rewizyjna",
   b) w ust. 2 pkt 1 otrzymuje brzmienie:
     "1)    kontroluje finansową działalność Krajowej Izby Biegłych
       Rewidentów oraz wykonanie uchwał podjętych na Krajowym Zjeździe
       Biegłych Rewidentów, a także przedstawia wnioski w tym zakresie:
         a) Krajowej Radzie Biegłych Rewidentów - niezwłocznie po
           przeprowadzeniu kontroli,
         b) Krajowemu Zjazdowi Biegłych Rewidentów - w sprawozdaniu ze swojej
           działalności,";
31) w art. 28 ust. 1 otrzymuje brzmienie:
   "1.   Krajowy Sąd Dyscyplinarny składa się z 15 członków. Krajowy Sąd
     Dyscyplinarny wybiera ze swojego grona przewodniczącego i
     wiceprzewodniczących.";
32) po art. 28 dodaje się art. 28a w brzmieniu:
    "Art. 28a. 1. Krajowa Komisja Nadzoru składa się z 5 członków.
         2. Do zadań Krajowej Komisji Nadzoru należy organizowanie oraz
           sprawowanie nadzoru i kontroli nad:
           1) należytym wykonywaniem zawodu biegłego rewidenta,
           2) przestrzeganiem procedur badania (przeglądów) sprawozdań
             finansowych przez podmioty, o których mowa w art. 10 ust. 1 i 2.
         3. Kontrola, o której mowa w ust. 2 pkt 2, przeprowadzana jest co
           najmniej raz na trzy lata.
         4. W razie stwierdzenia nieprawidłowości Krajowa Komisja Nadzoru
           składa wnioski do:
           1) Krajowego Rzecznika Dyscyplinarnego - o wszczęcie postępowania
             dyscyplinarnego przeciwko biegłym rewidentom,
           2) Krajowej Rady Biegłych Rewidentów " o skreślenie z listy.";
33) w art. 29 wyraz "Izby" zastępuje się wyrazami "Krajowej Izby Biegłych
  Rewidentów" oraz wyrazy "statut Izby" zastępuje się wyrazami "statut
  Krajowej Izby Biegłych Rewidentów" oraz wyrazy "Ministra Finansów" zastępuje
  się wyrazami "ministra właściwego do spraw finansów publicznych";
34) w art. 30:
   a) w ust. 1 wyrazy "Minister Finansów" zastępuje się wyrazami "minister
     właściwy do spraw finansów publicznych",
   b) w ust. 2:
       - wyraz "Izbą" zastępuje się wyrazami "Krajową Izbą Biegłych
        Rewidentów" oraz wyrazy "Ministra Finansów" zastępuje się wyrazami
        "ministra właściwego do spraw finansów publicznych",
       - pkt 1 otrzymuje brzmienie:
         "1) zaskarżyć do Sądu Wojewódzkiego uchwały organów Krajowej Izby
           Biegłych Rewidentów naruszające przepisy prawa lub jej statut, w
           terminie 30 dni od dnia doręczenia uchwały,",
       - w pkt 2 wyraz "Izby" zastępuje się wyrazami "Krajowej Izby Biegłych
        Rewidentów",
   c) ust. 3 otrzymuje brzmienie:
     "3. Zaskarżenie przez ministra właściwego do spraw finansów publicznych
       do Sądu Wojewódzkiego uchwał organów Krajowej Izby Biegłych
       Rewidentów, naruszających przepisy prawa albo statut Krajowej Izby
       Biegłych Rewidentów, wstrzymuje wykonanie uchwał.",
   d) w ust. 4 wyraz "Izby" zastępuje się wyrazami "Krajowej Izby Biegłych
     Rewidentów" wyrazy "Ministrowi Finansów" zastępuje się wyrazami
     "ministrowi właściwemu do spraw finansów publicznych";
35) w art. 31:
   a) w ust. 1 skreśla się przecinek i wyrazy "określonymi przez Krajową Izbę
     Biegłych Rewidentów",
   b) w ust. 3 wyraz "Izby" zastępuje się wyrazami "Krajowej Izby Biegłych
     Rewidentów",
   c)  dodaje się ust. 8 w brzmieniu:
     "8. Biegły rewident, w stosunku do którego wszczęto postępowanie
       dyscyplinarne, ma prawo ustanowić w postępowaniu dyscyplinarnym
       obrońcę.";
36) art. 32 otrzymuje brzmienie:
      "Art. 32. 1. Stronami w postępowaniu dyscyplinarnym są oskarżyciel,
             obwiniony i pokrzywdzony.
         2. Oskarżycielem w postępowaniu dyscyplinarnym jest Krajowy Rzecznik
           Dyscyplinarny lub jego zastępcy.
         3. Obwinionym jest biegły rewident, przeciwko któremu toczy się
           postępowanie dyscyplinarne.
         4. Pokrzywdzonym jest osoba, której dobro prawne zostało
           bezpośrednio naruszone postępowaniem biegłego rewidenta wbrew
           zasadom, o których mowa w art. 31 ust. 1.
         5. Postępowanie dyscyplinarne toczy się niezależnie od postępowania
           karnego za ten sam czyn. Może jednak być ono zawieszone do czasu
           zakończenia postępowania karnego.
         6. W razie śmierci obwinionego przed zakończeniem postępowania
           dyscyplinarnego toczy się ono nadal, jeżeli zażąda tego - w
           terminie 2 miesięcy od dnia zgonu obwinionego - jego małżonek,
           krewny w linii prostej lub rodzeństwo.
         7. Nie można wszcząć postępowania dyscyplinarnego, jeżeli od chwili
           ujawnienia czynu upłynął rok albo od chwili popełnienia czynu
           upłynęły 3 lata.";
37) po art. 32 dodaje się art. 32a i 32b w brzmieniu:
      "Art. 32a. 1. Postępowanie dyscyplinarne obejmuje:
           1) dochodzenie dyscyplinarne,
           2) postępowanie przed Krajowym Sądem Dyscyplinarnym,
           3) postępowanie wykonawcze.
         2. Wszczęcie przez Krajowego Rzecznika Dyscyplinarnego dochodzenia
           dyscyplinarnego może być poprzedzone postępowaniem wyjaśniającym
           co do okoliczności skutkujących odpowiedzialność dyscyplinarną.
         3. Krajowy Rzecznik Dyscyplinarny może wszcząć postępowanie
           wyjaśniające również na wniosek Krajowej Rady Biegłych Rewidentów,
           Krajowej Komisji Nadzoru, Ministra Sprawiedliwości lub ministra
           właściwego do spraw finansów publicznych.
         4. W razie zebrania przez Krajowego Rzecznika Dyscyplinarnego, w
           toku dochodzenia dyscyplinarnego, dowodów popełnienia przez
           biegłego rewidenta czynu zagrożonego karą dyscyplinarną Krajowy
           Rzecznik Dyscyplinarny, w terminie 14 dni od dnia zamknięcia
           dochodzenia dyscyplinarnego, sporządza akt obwinienia i
           niezwłocznie wnosi go do Krajowego Sądu Dyscyplinarnego.
         5. Po otrzymaniu aktu obwinienia przewodniczący Krajowego Sądu
           Dyscyplinarnego wyznacza termin rozprawy i zawiadamia o nim
           wnioskodawcę, strony i ich przedstawicieli.
      Art. 32b. 1. Uzasadnienie orzeczenia Krajowego Sądu Dyscyplinarnego
             sporządza się na piśmie z urzędu w terminie 14 dni od dnia
             ogłoszenia orzeczenia.
         2. Orzeczenie, wraz z uzasadnieniem, doręcza się obwinionemu i
           Krajowemu Rzecznikowi Dyscyplinarnemu, a w przypadku, o którym
           mowa w art. 32a ust. 3, także Krajowej Radzie Biegłych Rewidentów,
           Krajowej Komisji Nadzoru, Ministrowi Sprawiedliwości lub
           ministrowi właściwemu do spraw finansów publicznych.";
38) art. 33 otrzymuje brzmienie:
      "Art. 33. 1. Od orzeczeń Krajowego Sądu Dyscyplinarnego pierwszej
             instancji przysługuje obwinionemu oraz Rzecznikowi
             Dyscyplinarnemu, a w przypadku, o  którym mowa w art. 32a ust.
             3, także Krajowej  Radzie Biegłych Rewidentów, Krajowej Komisji
             Nadzoru, Ministrowi Sprawiedliwości lub ministrowi właściwemu do
             spraw finansów publicznych - odwołanie do Krajowego Sądu
             Dyscyplinarnego drugiej instancji w terminie 14 dni od dnia
             doręczenia orzeczenia wraz z uzasadnieniem.
         2. Od prawomocnego orzeczenia Krajowego Sądu Dyscyplinarnego
           Ministrowi Sprawiedliwości, Rzecznikowi Praw Obywatelskich,
           ministrowi właściwemu do spraw finansów publicznych, Krajowej
           Radzie Biegłych Rewidentów oraz stronom przysługuje kasacja do
           Sądu Najwyższego, w terminie 3 miesięcy od dnia otrzymania
           orzeczenia, z powodu rażącego naruszenia prawa lub rażącej
           niewspółmierności kary dyscyplinarnej.
         3. W sprawach nie uregulowanych w ustawie do postępowania
           dyscyplinarnego stosuje się odpowiednio przepisy Kodeksu
           postępowania karnego.".
   
                                    Art. 2.
    Do rejestru, o którym mowa w art. 6 ust. 1 ustawy, zostają dodatkowo
 wpisani z mocy ustawy biegli rewidenci wpisani na dotychczasową listę biegłych
 rewidentów wykonujących zawód biegłego rewidenta.
    Dotychczasowa lista podmiotów uprawnionych do badania sprawozdań
 finansowych, z mocy ustawy staje się listą podmiotów uprawnionych do badania
 sprawozdań finansowych, o której mowa w art. 14 ust. 1.
                                       
                                    Art. 3
1. Do czasu zwołania najbliższego Krajowego Zjazdu Biegłych Rewidentów
  organem uprawnionym do podejmowania uchwał, o których mowa w art. 24 ust. 1
  pkt 8, 10 i 11, jest Krajowa Rada Biegłych Rewidentów.
2. Krajowa Rada Biegłych Rewidentów, w terminie 90 dni od dnia wejścia w
  życie ustawy, dostosuje uchwały do niniejszej ustawy. Do czasu dostosowania
  uchwał zachowują moc uchwały wydane na podstawie dotychczasowych przepisów.
                                       
                                    Art. 4.
Marszałek Sejmu Rzeczypospolitej Polskiej ogłosi w Dzienniku Ustaw
Rzeczypospolitej Polskiej jednolity tekst ustawy z dnia 13 października 1994
r. o biegłych rewidentach i ich samorządzie, z uwzględnieniem zmian
wynikających z przepisów ogłoszonych przed dniem wydania jednolitego tekstu.
                                    Art. 5.
Ustawa wchodzi w życie po upływie 14 dni od dnia ogłoszenia, z wyjątkiem art.
1 pkt 2 i pkt 12, które wchodzą w życie z dniem 1 stycznia 2001 r.
