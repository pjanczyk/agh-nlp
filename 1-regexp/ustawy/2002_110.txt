



Dz.U. z 2002 r. Nr 12, poz. 110
                   
                                        
                                        
                                     USTAWA
                             z dnia 6 lipca 2001 r.
                                        
                          o usługach detektywistycznych
                                        
                                   Rozdział 1
                                 Przepisy ogólne
                                        
                                     Art. 1.
1. Ustawa określa  zasady wykonywania działalności gospodarczej w zakresie
  usług detektywistycznych, prawa i obowiązki detektywów, oraz zasady i tryb
  nabywania uprawnień do wykonywania usług detektywistycznych.
2. Przepisów ustawy nie stosuje się wobec osób lub instytucji, które na
  podstawie odrębnych przepisów mogą podejmować, w ramach wykonywania
  obowiązków  zawodowych,  działania posiadające charakter czynności, o których
  mowa w art. 2 ust. 1, lub działania o zbliżonym charakterze.
                                     Art. 2.
1. Usługami detektywistycznymi są czynności, polegające na uzyskiwaniu
  informacji o osobach, przedmiotach i zdarzeniach, realizowane na podstawie
  umowy zawartej ze zleceniodawcą, w formach i w zakresie niezastrzeżonych dla
  organów i instytucji państwowych na mocy odrębnych przepisów, a w
  szczególności:
   1) zbieranie informacji w sprawach cywilnych,
   2) zbieranie informacji dotyczących majątku, zdolności płatniczych oraz
     wiarygodności w stosunkach gospodarczych osób i jednostek organizacyjnych,
   3) zbieranie informacji dotyczących bezprawnego wykorzystywania w
     działalności gospodarczej nazw handlowych i znaków towarowych, nieuczciwej
     konkurencji oraz ujawnienia wiadomości stanowiących tajemnicę handlową,
   4) sprawdzanie wiarygodności informacji dotyczących szkód zgłaszanych
     zakładom ubezpieczeniowym,
   5) poszukiwanie osób zaginionych lub ukrywających się,
   6) poszukiwanie mienia,
   7) zbieranie informacji w sprawie, w której toczy się postępowanie karne,
     postępowanie w sprawach o przestępstwa skarbowe i  wykroczenia skarbowe i
     inne, jeśli w toku postępowania można zastosować przepisy prawa karnego.
2. Zleceniodawcą czynności, o których mowa w ust. 1 pkt 7, nie mogą być organy
  prowadzące i nadzorujące postępowania w tych sprawach.
                                     Art. 3.
Podjęcie działalności gospodarczej w zakresie usług detektywistycznych wymaga
uzyskania zezwolenia.
                                        
                                     Art. 4.
1. Wykonywanie czynności, o których mowa w art. 2 ust. 1, w ramach prowadzonej
  działalności gospodarczej, wymaga posiadania licencji detektywa, zwanej dalej
  "licencją".
2. Detektywem w rozumieniu ustawy jest osoba posiadająca licencję.
3. Tytułu  zawodowego "detektyw"  może używać wyłącznie osoba posiadająca
  licencję.
                                     Art. 5.
Czynności, o których mowa w art. 2 ust. 1, mogą być wykonywane przez detektywa:
   1) przedsiębiorcę, we własnym imieniu, pod warunkiem posiadania zezwolenia
     na wykonywanie usług detektywistycznych,
   2) na podstawie stosunku pracy lub umowy zlecenia z  przedsiębiorcą
     posiadającym zezwolenie, o którym mowa w pkt 1.
                                        
                                   Rozdział 2
                           Prawa i obowiązki detektywa
                                        
                                     Art. 6.
Detektyw przy wykonywaniu usługi detektywistycznej winien kierować się
powszechnie obowiązującymi zasadami etyki, lojalnością wobec zlecającego usługę
i szczególną starannością, by nie naruszyć wolności i praw człowieka i
obywatela.
                                        
                                     Art. 7.
Wykonując usługi detektywistyczne, o których mowa w art. 2 ust. 1, detektyw nie
może stosować środków technicznych oraz metod i czynności operacyjnorozpoznawczych,
zastrzeżonych dla upoważnionych organów na mocy odrębnych
przepisów.
   
                                     Art. 8.
1. Detektyw jest uprawniony do przetwarzania danych osobowych, zebranych w toku
  wykonywanych przez niego czynności detektywa, bez zgody osób, których dane
  dotyczą.
2. Detektyw uprawniony do przetwarzania danych osobowych, w związku z
  wykonywaniem przez niego czynności detektywa, nie może powierzać
  przetwarzania danych innemu podmiotowi.
3. Detektyw ma obowiązek zniszczyć przetwarzane dane osobowe, zebrane w toku
  wykonywania czynności detektywa, najpóźniej bezpośrednio po zaprzestaniu
  korzystania z uprawnień detektywa.
4. Detektyw jest obowiązany przy przetwarzaniu danych osobowych, stosować
  przepisy ustawy z dnia 29 sierpnia 1997 r. o ochronie danych osobowych (Dz.U.
  Nr 133, poz. 883, z 2000 r. Nr 12, poz. 136, Nr 50, poz. 580 i Nr 116, poz.
  1216 oraz z 2001 r. Nr 42, poz. 474 i Nr 49, poz. 509), z wyłączeniem art. 25
  ust. 1 i art. 32-35.
                                     Art. 9.
O ile przepisy innych ustaw nie stanowią inaczej, detektyw, w trakcie
wykonywania czynności, o których mowa w art. 2 ust. 1, może uzyskiwać informacje
od osób fizycznych, przedsiębiorców, instytucji, a także organów administracji
rządowej lub samorządowej.
                                        
                                    Art. 10.
Detektyw podczas wykonywania czynności obowiązany jest posiadać przy sobie
licencję oraz okazywać ją na żądanie osoby, której czynności dotyczą, w taki
sposób, aby zainteresowany miał możliwość odczytać i zanotować imię i nazwisko
detektywa oraz nazwę organu, który wydał licencję.
                                        
                                    Art. 11.
Detektyw jest obowiązany:
   1) ustalić tożsamość osoby zlecającej wykonanie czynności, o których mowa w
     art. 2 ust. 1,
   2) zachować należytą staranność w wykonywaniu czynności, o których mowa w
     art. 2 ust. 1,
   3) przestrzegać przy wykonywaniu czynności, o których mowa w art. 2 ust. 1,
     przepisów prawa oraz odmówić wykonania czynności nieetycznej lub
     niezgodnej z prawem.
   
                                    Art. 12.
1. Detektyw jest obowiązany zachować w tajemnicy źródła informacji oraz
  okoliczności sprawy, o których powziął wiadomość w trakcie wykonywania
  zlecenia.
2. Obowiązek zachowania tajemnicy ciąży na detektywie także po zaprzestaniu
  wykonywania działalności w zakresie usług detektywistycznych.
3. Detektyw może zostać zwolniony z zachowania tajemnicy na zasadach
  określonych w Kodeksie postępowania karnego.
                                    Art. 13.
1. Detektyw ma obowiązek sporządzić końcowe pisemne sprawozdanie z wykonanych
  czynności, obejmujące ustalony stan faktyczny, które powinno zawierać w
  szczególności:
   1) datę zawarcia umowy,
   2) opis przedmiotu umowy,
   3) określenie zakresu i przebiegu przeprowadzonych czynności,
   4) opis stanu faktycznego,
   5) datę zakończenia czynności w sprawie.
2. Sprawozdanie, o którym mowa w ust. 1, sporządza się w jednym egzemplarzu i
  wraz z materiałami dokumentującymi opis stanu faktycznego przekazuje
  zleceniodawcy.
                                    Art. 14.
Detektyw ponosi odpowiedzialność za szkody wyrządzone podczas wykonywania
czynności, o których mowa w art. 2 ust. 1, oraz wskutek podania nieprawdziwych
informacji, na zasadach określonych w Kodeksie cywilnym.
                                        
                                   Rozdział 3
          Zasady wykonywania działalności gospodarczej w zakresie usług
                               detektywistycznych
                                        
                                    Art. 15.
1. Organem właściwym do wydania, odmowy wydania oraz cofnięcia zezwolenia na
  wykonywanie działalności gospodarczej w zakresie usług detektywistycznych,
  zwanego dalej "zezwoleniem", jest minister właściwy do spraw wewnętrznych,
  zwany dalej "organem zezwalającym".
2. Wydanie zezwolenia  następuje po zasięgnięciu opinii wojewody właściwego ze
  względu na siedzibę lub miejsce zamieszkania przedsiębiorcy ubiegającego się
  o zezwolenie.
                                    Art. 16.
Zezwolenie wydaje się na wniosek:
   1) przedsiębiorcy będącego osobą fizyczną, jeżeli posiada licencję,
   2) przedsiębiorcy innego niż osoba fizyczna, jeżeli licencję posiada co
     najmniej jeden członek organu zarządzającego przedsiębiorcy,
   - zwanego  dalej "wnioskodawcą".
   
                                    Art. 17.
1. O zezwolenie może ubiegać się wnioskodawca, o którym mowa w art. 16, jeżeli
  nie jest wpisany do rejestru dłużników niewypłacalnych Krajowego Rejestru
  Sądowego i nie zalega z wpłatami należności budżetowych oraz z opłacaniem
  składek na rzecz Zakładu Ubezpieczeń Społecznych.
2. Wnioskodawca, o którym mowa w art. 16 pkt 2, może ubiegać się o zezwolenie,
  jeżeli osoby nie posiadające licencji, wchodzące w skład organu
  zarządzającego przedsiębiorcy oraz ustanowieni przez ten organ prokurenci i
  pełnomocnicy nie byli karani za przestępstwa popełnione z winy umyślnej.
                                        
                                    Art. 18.
1. Wniosek o wydanie zezwolenia, zwany dalej "wnioskiem", powinien zawierać w
  szczególności:
   1) oznaczenie wnioskodawcy i jego siedziby  oraz jego adres,
   2) numer  wnioskodawcy w rejestrze przedsiębiorców,
   3) wskazanie adresów stałych miejsc wykonywania działalności gospodarczej,
   4)  określenie zasięgu terytorialnego świadczenia usług detektywistycznych,
   5) datę podjęcia działalności gospodarczej,
   6) dane osobowe wnioskodawcy, o którym mowa w art. 16 pkt 1, a w przypadku
     wnioskodawcy, o którym mowa w art. 16 pkt 2, dane członków organu
     zarządzającego przedsiębiorcy oraz ustanowionych przez ten organ
     prokurentów i pełnomocników, zawierające: imię i nazwisko, datę i miejsce
     urodzenia, obywatelstwo, numer PESEL, a w przypadku osoby posiadającej
     obywatelstwo innego państwa członkowskiego Unii Europejskiej serię i numer
     paszportu, oraz adresy zameldowania tych osób na pobyt stały i czasowy.
2. Wnioskodawca może wystąpić o wydanie zezwolenia na czas oznaczony.
3. Do wniosku należy dołączyć następujące dokumenty:
   1) określające formę prawną wnioskodawcy, w szczególności umowę spółki lub
     inny przewidziany przepisami prawa dokument dotyczący ustanowienia
     działalności i organizacji przedsiębiorcy,
   2) odpis z rejestru przedsiębiorców,
   3) listę udziałowców albo akcjonariuszy posiadających nie mniej niż 30%
     akcji lub udziałów,
   4) określające proporcje udziału kapitału polskiego i zagranicznego w spółce
     oraz jego wysokość, z oznaczeniem adresów siedziby lub  miejsca
     zamieszkania wspólnika lub wspólników zagranicznych, gdy spółka jest
     podmiotem z udziałem zagranicznym,
   5) dokument potwierdzający posiadanie licencji przez osoby, o których mowa w
     art. 16 pkt  1 lub 2,
   6) zaświadczenia o niekaralności wszystkich osób wymienionych we wniosku,
   7) zaświadczenie właściwego organu podatkowego stwierdzające, że
     przedsiębiorca nie zalega z wpłatami należności budżetowych, oraz
     zaświadczenie z Zakładu Ubezpieczeń Społecznych o niezaleganiu z
     opłaceniem składek,
   8) odpis z rejestru dłużników niewypłacalnych Krajowego Rejestru Sądowego.
   
                                    Art. 19.
Minister właściwy do spraw wewnętrznych określi, w drodze rozporządzenia, wzór
wniosku o wydanie zezwolenia na prowadzenie działalności gospodarczej w zakresie
usług detektywistycznych, uwzględniając w nim dane niezbędne do wydania decyzji
administracyjnej w sprawie zezwolenia.
                                        
                                    Art. 20.
1. Zezwolenie zawiera:
   1) imię i nazwisko oraz numer licencji przedsiębiorcy lub osób wymienionych
     w art. 16 pkt 2,
   2) oznaczenie przedsiębiorcy i jego siedziby oraz jego adres,
   3) wskazanie adresu stałego miejsca wykonywania działalności gospodarczej,
   4) określenie terminu ważności zezwolenia,
   5) określenie zasięgu terytorialnego wykonywania działalności gospodarczej w
     zakresie  świadczenia usług detektywistycznych,
   6) datę wydania zezwolenia.
2. W zezwoleniu zamieszcza się pouczenie o obowiązku podjęcia działalności
  gospodarczej w terminie 6 miesięcy od daty wydania zezwolenia.
3. Przedsiębiorca jest obowiązany powiadomić organ zezwalający, w terminie 14
  dni, o zmianach stanu faktycznego i prawnego w zakresie danych zawartych we
  wniosku i w dokumentach stanowiących załączniki do wniosku powstałych po
  dacie wydania  zezwolenia.
                                    Art. 21.
Organ zezwalający odmawia wydania zezwolenia:
   1) jeżeli przedsiębiorcy uprzednio cofnięto zezwolenie z przyczyn, o których
     mowa w art. 26 pkt 2 lit. a)-f) lub pkt 3, a od dnia cofnięcia zezwolenia
     do dnia złożenia następnego  wniosku nie upłynęły 3 lata,
   2) jeżeli przedsiębiorca nie spełnia warunków, o których mowa w art. 16 lub
     17,
   3) ze względu na zagrożenie bezpieczeństwa powszechnego i porządku
     publicznego.
   
                                    Art. 22.
Przedsiębiorca jest obowiązany podjąć działalność gospodarczą w zakresie usług
detektywistycznych w terminie 6  miesięcy od daty wydania zezwolenia.
                                        
                                    Art. 23.
1. Przedsiębiorca prowadzący działalność gospodarczą w zakresie usług
  detektywistycznych jest obowiązany:
   1) powiadomić organ zezwalający o podjęciu działalności, w terminie 14 dni
     od dnia jej podjęcia, nie później jednak niż w ciągu 6 miesięcy od daty
     wydania zezwolenia,
   2) zachowywać formę pisemną umów dotyczących prowadzonej działalności
     gospodarczej,
   3) prowadzić i przechowywać dokumentację dotyczącą  zatrudnianych detektywów
     oraz zawieranych i realizowanych umów, a także sprawozdań sporządzanych po
     zakończeniu spraw,
   4) przedstawiać dokumentację, o której mowa w pkt 3, na żądanie organu
     upoważnionego do kontroli, z wyłączeniem sprawozdania, o którym mowa w
     art. 13 ust. 1, które nie podlega kontroli organu zezwalającego.
2. Minister właściwy do spraw wewnętrznych określi, w drodze rozporządzenia,
  rodzaj dokumentacji, o której mowa w ust. 1 pkt 3, formy jej prowadzenia oraz
  okres przechowywania, uwzględniając w szczególności wykaz zatrudnionych przez
  przedsiębiorcę detektywów, rejestr zawartych umów wraz z opisem ich
  realizacji, a także sprawozdanie kończące postępowanie w sprawie.
                                    Art. 24.
1. Przedsiębiorca jest obowiązany do zawarcia umowy ubezpieczenia
  odpowiedzialności cywilnej za szkody wyrządzone podczas wykonywania czynności
  detektywa.
2. Minister właściwy do spraw instytucji finansowych, w porozumieniu z
  ministrem właściwym do spraw wewnętrznych, po zasięgnięciu opinii Polskiej
  Izby Ubezpieczeń, określi, w drodze rozporządzenia, szczegółowe zasady
  spełnienia obowiązku ubezpieczenia, o którym mowa w ust. 1, w tym w
  szczególności termin powstania obowiązku zawarcia umowy ubezpieczenia oraz
  minimalną sumę gwarancyjną. Minister właściwy do spraw instytucji
  finansowych, wydając rozporządzenie, uwzględnia konieczność zapewnienia
  gwarancji spełnienia obowiązku zawarcia umowy ubezpieczenia.
   
                                    Art. 25.
Przedsiębiorca jest obowiązany, niezwłocznie po zawarciu umowy, o której mowa w
art. 2 ust. 1, powiadomić na piśmie o jej zawarciu organ prowadzący postępowanie
karne lub postępowanie w sprawach o przestępstwa skarbowe i wykroczenia
skarbowe, jeżeli z treści tej umowy wynika, że może się ona wiązać ze sprawą, w
której prowadzone jest postępowanie.
                                        
                                    Art. 26.
Zezwolenie na prowadzenie działalności gospodarczej w zakresie usług
detektywistycznych cofa się, jeżeli:
   1) upłynął termin 6 miesięcy od dnia wydania zezwolenia, a przedsiębiorca
     nie podjął lub nie powiadomił organu zezwalającego o podjęciu działalności
     gospodarczej,
   2) przedsiębiorca:
     a) przestał spełniać warunki, o których mowa w art. 16 lub 17,
     b) poprzez swoje działanie stwarza zagrożenie dla obronności lub
       bezpieczeństwa państwa albo zagrożenie dla bezpieczeństwa lub dóbr
       osobistych obywateli,
     c) wykonuje czynności zastrzeżone dla organów i instytucji państwowych,
     d) nie wykonuje obowiązków, o których mowa w art. 23 ust. 1, bądź
       uniemożliwia przeprowadzenie kontroli swojej działalności przez
       uprawnione organy,
     e) nie wykonał obowiązku, o którym mowa w art. 24 ust. 1,
     f) nie usunął innych stwierdzonych uchybień w terminie wyznaczonym przez
       organ zezwalający w wezwaniu do ich usunięcia,
     g) powiadomił organ zezwalający o zaprzestaniu prowadzenia działalności
       gospodarczej określonej w zezwoleniu albo jeżeli okoliczności faktyczne
       wskazują na zaprzestanie jej prowadzenia,
   3) wobec przedsiębiorcy wydane zostało prawomocne orzeczenie sądu zakazujące
     prowadzenia działalności gospodarczej.
   
                                    Art. 27.
1. Kontrolę działalności gospodarczej w zakresie usług detektywistycznych
  przeprowadza organ zezwalający.
2. Organ zezwalający może upoważnić do przeprowadzenia kontroli działalności
  gospodarczej w zakresie usług detektywistycznych inny organ państwowy
  wyspecjalizowany w kontroli danego rodzaju działalności.
                                    Art. 28.
W sprawach wydania, odmowy wydania lub cofnięcia zezwolenia oraz kontroli
działalności gospodarczej w zakresie usług detektywistycznych nieuregulowanych w
ustawie, stosuje się przepisy ustawy z dnia 19 listopada 1999 r. - Prawo
działalności gospodarczej (Dz.U. Nr 101, poz. 1178, z 2000 r. Nr 86, poz. 958 i
Nr 114, poz. 1193 oraz z 2001 r. Nr 49, poz. 509).
                                        
                                   Rozdział 4
                       Wymagania kwalifikacyjne detektywów
                                        
                                    Art. 29.
1. O wydanie licencji może ubiegać się osoba, jeżeli:
   1) posiada obywatelstwo polskie lub obywatelstwo innego państwa
     członkowskiego Unii Europejskiej  oraz biegłą znajomość języka polskiego,
   2) ukończyła 21 lat,
   3) posiada wykształcenie co najmniej średnie,
   4) ma pełną zdolność do czynności prawnych,
   5) nie  toczy się przeciwko niej postępowanie karne lub postępowanie w
     sprawach o przestępstwa skarbowe popełnione z winy umyślnej,
   6) nie była skazana prawomocnym wyrokiem sądu za przestępstwo lub
     przestępstwo skarbowe popełnione z winy umyślnej,
   7) nie została zwolniona dyscyplinarnie z Policji, Straży Granicznej, Urzędu
     Ochrony Państwa, wojska, prokuratury, sądu lub z innego urzędu
     administracji publicznej w Rzeczypospolitej Polskiej lub innym państwie
     członkowskim Unii Europejskiej w ciągu ostatnich 5 lat,
   8) posiada nienaganną opinię wydaną przez komendanta powiatowego
     (miejskiego) Policji właściwego ze względu na jej miejsce zamieszkania.
2. Okoliczności, o których mowa w ust. 1 pkt 4 - 7, potwierdzają odpowiednio:
  pisemne oświadczenie osoby ubiegającej się o wydanie licencji, zaświadczenie
  o niekaralności oraz świadectwo pracy. Dokumenty te osoba ubiegająca się o
  wydanie licencji jest obowiązana złożyć wraz z wnioskiem o wydanie licencji.
3. Licencję wydaje się osobie, która spełnia warunki określone w ust. 1, oraz:
   1) posiada zdolność fizyczną i psychiczną do wykonywania czynności w
     zakresie usług detektywistycznych, stwierdzoną orzeczeniem lekarskim,
   2) złożyła egzamin przed właściwą komisją.
4. Minister właściwy do spraw wewnętrznych określi, w drodze rozporządzenia,
  tryb składania wniosku o wydanie licencji oraz dokumenty potwierdzające
  spełnienie wymogów, o których mowa w ust. 1 pkt 1-3, uwzględniając potrzebę
  zapewnienia sprawności postępowania.
                                    Art. 30.
1. Egzamin dla osób ubiegających się o wydanie licencji, zwany dalej
  "egzaminem", przeprowadza nie rzadziej niż raz na 6 miesięcy komisja,
  powoływana przez komendanta wojewódzkiego Policji.
2. Członkowie komisji za udział w jej pracach otrzymują wynagrodzenie w
  wysokości nieprzekraczającej 50 % przeciętnego miesięcznego wynagrodzenia z
  ostatniego kwartału ogłaszanego przez Prezesa Głównego Urzędu Statystycznego
  w Dzienniku Urzędowym Rzeczypospolitej Polskiej "Monitor Polski".
                                    Art. 31.
Za egzamin pobiera się opłatę od osoby składającej egzamin w wysokości
zapewniającej pokrycie kosztów egzaminu.
                                        
                                    Art. 32.
1. Minister właściwy do spraw wewnętrznych, w porozumieniu z ministrem
  właściwym do spraw finansów publicznych, określi, w drodze rozporządzenia:
   1) tryb wnoszenia opłaty, o której mowa w art. 31,
   2) jej wysokość,
   3) stawki wynagrodzenia egzaminatorów.
2. W rozporządzeniu, o którym mowa w ust. 1, należy uwzględnić w szczególności
  podmiot uprawniony do pobierania opłaty, termin jej wnoszenia, kalkulację
  kosztów egzaminów obejmującą ich koszty organizacyjno-techniczne, a także
  funkcje pełnione przez egzaminatorów w komisji egzaminacyjnej i czas trwania
  egzaminów.
                                    Art. 33.
Egzamin obejmuje zagadnienia z zakresu Konstytucji Rzeczypospolitej Polskiej
oraz  przepisów dotyczących Policji, Urzędu Ochrony Państwa, Straży Granicznej,
ochrony danych osobowych, ochrony informacji niejawnych, a także z zakresu prawa
cywilnego i karnego (materialnego i procesowego), kryminalistyki, kryminologii i
wiktymologii oraz psychologii sądowej.
                                        
                                    Art. 34.
1. Minister właściwy do spraw wewnętrznych, w porozumieniu z ministrem
  właściwym do spraw oświaty i wychowania, określi, w drodze rozporządzenia:
   1) zakres obowiązujących tematów egzaminacyjnych,
   2) skład komisji egzaminacyjnej i sposób przeprowadzania egzaminów,
   3) tryb, formę i terminy powoływania komisji egzaminacyjnych oraz
     przeprowadzania egzaminów.
2. W rozporządzeniu, o którym mowa w ust. 1, należy uwzględnić w szczególności
  podstawowe bloki tematyczne z zakresu znajomości dziedzin, o których mowa w
  art. 33, a także wskazać instytucje i organizacje, z których będą powoływani
  członkowie komisji, reprezentujący w szczególności sąd, prokuraturę, Policję,
  ministra właściwego do spraw wewnętrznych, ministra właściwego do spraw
  oświaty i wychowania oraz środowiska naukowe z dziedziny kryminalistyki,
  kryminologii, wiktymologii i psychologii sądowej.
                                    Art. 35.
1. Licencję wydaje, odmawia jej wydania, zawiesza lub cofa w drodze decyzji
  administracyjnej, komendant wojewódzki Policji właściwy ze względu na miejsce
  zamieszkania osoby ubiegającej się o wydanie licencji.
2. Licencję wydaje się na czas nieoznaczony.
3. Za wydanie licencji pobiera się opłatę.
4. Minister właściwy do spraw wewnętrznych, w porozumieniu z ministrem
  właściwym do spraw finansów publicznych, określi, w drodze rozporządzenia,
  wysokość opłaty za licencję oraz tryb jej wnoszenia, uwzględniając w
  szczególności termin wnoszenia opłaty i podmiot uprawniony do jej pobierania,
  a także okoliczność, że opłata powinna zapewniać pokrycie kosztów związanych
  z wydaniem licencji.
                                    Art. 36.
1. Licencja zawiera:
   1) imię i nazwisko posiadacza,
   2) fotografię posiadacza,
   3) datę i miejsce urodzenia,
   4) numer ewidencyjny PESEL - w przypadku obywateli polskich,
   5) numer licencji, datę jej wystawienia i oznaczenie organu wystawiającego.
2. Minister właściwy do spraw wewnętrznych określi, w drodze rozporządzenia,
  wzór i tryb wydawania licencji.
                                    Art. 37.
1. Komendant wojewódzki Policji odmawia wydania licencji, jeżeli osoba
  ubiegająca się o jej wydanie nie spełnia wymogów, o których mowa w art. 29
  ust. 1 i 3.
2. Komendant wojewódzki Policji cofa i zatrzymuje licencję, jeżeli detektyw:
   1) przestał spełniać choćby jeden z warunków, o których mowa w art. 29 ust.
     1 pkt  4-6 lub w ust. 3 pkt  1,
   2) wniósł zawiadomienie na piśmie o zaprzestaniu wykonywania czynności
     detektywa.
                                        
                                    Art. 38.
1. Komendant wojewódzki Policji, w przypadku powzięcia wiadomości o wszczęciu
  postępowania karnego przeciwko detektywowi o przestępstwo przeciwko
  Rzeczypospolitej Polskiej, życiu, zdrowiu, mieniu, obrotowi gospodarczemu lub
  wolności, zawiesza prawa wynikające z licencji do czasu wydania prawomocnego
  orzeczenia w sprawie.
2. Komendant wojewódzki Policji, w przypadku powzięcia wiadomości o wszczęciu
  postępowania karnego przeciwko detektywowi o przestępstwo umyślne inne niż
  wymienione w ust. 1 lub postępowania w sprawie o umyślne przestępstwo
  skarbowe może zawiesić prawa wynikające z licencji do czasu wydania
  prawomocnego orzeczenia w sprawie.
3. Komendant wojewódzki Policji, w przypadku zawieszenia praw wynikających z
  licencji, zatrzymuje licencję.
                                    Art. 39.
Organy uprawnione do prowadzenia postępowań karnych oraz postępowań w sprawach o
przestępstwa skarbowe mają obowiązek powiadomić komendanta wojewódzkiego Policji
właściwego ze względu na miejsce zamieszkania detektywa o wszczęciu postępowania
karnego przeciwko osobie posiadającej licencję.
                                        
                                    Art. 40.
1. Minister właściwy do spraw wewnętrznych prowadzi rejestr osób, którym wydano
  licencje, zwane dalej "rejestrem detektywów".
2. Rejestr detektywów obejmuje następujące dane:
   1) imię i nazwisko,
   2) adres zamieszkania ,
   3) numer licencji i datę jej wydania,
   4) datę zawieszenia lub cofnięcia licencji.
3. Rejestr detektywów jest jawny.
                                    Art. 41.
Osoby posiadające licencję są obowiązane poddawać się okresowym badaniom
lekarskim i psychologicznym.
                                        
                                    Art. 42.
1. Minister właściwy do spraw zdrowia, w porozumieniu z ministrem właściwym do
  spraw wewnętrznych oraz ministrem właściwym do spraw finansów publicznych,
  określi, w drodze rozporządzenia:
   1) zakres badań lekarskich i psychologicznych, którym jest obowiązana poddać
     się osoba ubiegająca się o wydanie licencji, oraz zakres i częstotliwość
     przeprowadzania tych badań w odniesieniu do osób posiadających licencję,
   2) kwalifikacje oraz dodatkowe wymogi dotyczące lekarzy i psychologów
     upoważnionych do przeprowadzania badań oraz wydawania orzeczeń, o których
     mowa w art. 29 ust. 3 pkt 1,
   3) warunki i tryb:
     a) odwoływania się od orzeczeń lekarskich,
     b) uzyskiwania i utraty przez lekarzy i psychologów uprawnień do
       przeprowadzania badań lekarskich i psychologicznych,
     c) kontroli wykonywania i dokumentowania badań lekarskich i
       psychologicznych oraz wydawania orzeczeń lekarskich,
   4) sposób postępowania z dokumentacją związaną z badaniami lekarskimi
     i psychologicznymi oraz wzory stosowanych dokumentów,
   5) maksymalne stawki opłat za badania lekarskie i psychologiczne.
2. W rozporządzeniu, o którym mowa w ust. 1, należy uwzględnić okoliczność, aby
  wyniki badań odzwierciedlały stan zdrowia fizycznego i psychicznego osób, o
  których mowa w ust. 1 pkt 1, oraz kwalifikacje lekarzy odpowiednio do rodzaju
  badań, a także okoliczność, że stawki opłat, o których mowa w ust. 1 pkt 6,
  powinny zapewniać zwrot kosztów przeprowadzonych badań.
                                    Art. 43.
Koszty związane z przeprowadzeniem badań potwierdzających zdolność fizyczną i
psychiczną do wykonywania czynności detektywa ponosi osoba poddana badaniu.
                                        
                                   Rozdział 5
                                 Przepisy karne
                                        
                                    Art. 44.
Kto, wbrew obowiązkowi, o którym mowa w art. 25, nie wypełnia obowiązku
zawiadomienia organu prowadzącego postępowanie karne lub postępowanie w sprawach
o przestępstwa skarbowe i wykroczenia skarbowe o zawarciu umowy mającej związek
ze sprawą, w której prowadzone jest postępowanie karne lub postępowanie w
sprawach o przestępstwa skarbowe i wykroczenia skarbowe, podlega grzywnie, karze
ograniczenia wolności albo karze pozbawienia wolności do lat 2.
                                        
                                    Art. 45.
Kto podczas świadczenia usług detektywistycznych wykonuje czynności ustawowo
zastrzeżone dla organów i instytucji państwowych, podlega grzywnie, karze
ograniczenia wolności albo karze pozbawienia wolności do lat 3.
                                        
                                    Art. 46.
1. Kto prowadzi działalność gospodarczą w zakresie usług detektywistycznych bez
  wymaganego zezwolenia, podlega grzywnie, karze ograniczenia wolności albo
  karze pozbawienia wolności do lat 2.
2. Tej samej karze podlega osoba wykonująca czynności detektywa w ramach
  prowadzonej działalności gospodarczej bez wymaganej licencji.
                                        
                                   Rozdział 6
                         Przepisy przejściowe i końcowe
                                        
                                    Art. 47.
1. Koncesje na działalność gospodarczą w zakresie usług detektywistycznych,
  udzielone przed dniem 1 stycznia 2001 r., które na podstawie art. 96 ust. 2
  pkt 2 lit. b) w związku z ust. 3 ustawy z dnia 19 listopada 1999 r. - Prawo
  działalności gospodarczej (Dz.U. Nr 101, poz. 1178, z 2000 r. Nr 86, poz. 958
  i Nr 114, poz. 1193 oraz z 2001 r. Nr 49, poz. 509) stały się zezwoleniami,
  po spełnieniu przez przedsiębiorcę warunków określonych w niniejszej ustawie,
  podlegają wymianie na zezwolenia wydawane w trybie tej ustawy, w terminie do
  dnia 30 czerwca 2003 r., a po upływie tego terminu tracą moc.
2. Przedsiębiorcy ubiegający się o wymianę zezwolenia, o którym mowa w ust. 1,
  są obowiązani złożyć organowi zezwalającemu wniosek o wymianę zezwolenia, w
  terminie do dnia 31grudnia 2002 r.
3. Do wniosku o wymianę zezwolenia stosuje się odpowiednio przepisy art. 18,
  dotyczące wydania zezwolenia.
                                    Art. 48.
Postępowania wszczęte w sprawach wydania zezwoleń i niezakończone do dnia
wejścia w życie niniejszej ustawy ostateczną decyzją administracyjną, podlegają
umorzeniu.
                                        
                                    Art. 49.
Osoby wykonujące czynności detektywa przed dniem wejścia w życie ustawy, są
obowiązane uzyskać licencję w terminie do dnia 30 czerwca 2003 r., a w przypadku
nieuzyskania licencji do tego dnia - zaprzestać wykonywania tych czynności, nie
później niż do dnia 1 lipca 2003 r.
                                        
                                    Art. 50.
Przepisy art. 29 ust. 1 pkt 1 i 7 w zakresie, w jakim dotyczą obywateli innych
państw członkowskich Unii Europejskiej, stosuje się od dnia uzyskania przez
Rzeczpospolitą Polską statusu członka Unii Europejskiej.
                                        
                                    Art. 51.
Ustawa wchodzi w życie z dniem 1 lipca 2001 r.
                                                                                
