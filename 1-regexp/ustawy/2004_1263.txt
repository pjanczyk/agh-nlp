


Tekst ustawy przyjęty przez Senat bez poprawek
 
USTAWA
z dnia 22 lipca 2016 r. 
o
zmianie ustawy o usługach turystycznych oraz ustawy o ubezpieczeniach obowiązkowych,
Ubezpieczeniowym Funduszu Gwarancyjnym i Polskim Biurze Ubezpieczycieli
Komunikacyjnych
Art. 1. W ustawie z dnia 29
sierpnia 1997 r. o usługach turystycznych (Dz. U. z 2016 r. poz. 187) wprowadza
się następujące zmiany:
1)        art. 1 otrzymuje brzmienie:
„Art.
1. Ustawa określa:
1)        warunki świadczenia przez
przedsiębiorców usług turystycznych na terytorium Rzeczypospolitej Polskiej, a
także za granicą, jeżeli umowy z klientami o świadczenie tych usług są
zawierane na terytorium Rzeczypospolitej Polskiej;
2)        zasady funkcjonowania
Turystycznego Funduszu Gwarancyjnego.”;
2)        w art. 5:
a)       w ust. 1:
–      pkt 2 otrzymuje
brzmienie:
„2)      
zapewnić klientom na wypadek swojej niewypłacalności: pokrycie kosztów powrotu
z imprezy turystycznej do miejsca wyjazdu lub planowanego powrotu z imprezy
turystycznej, obejmujących w szczególności koszty transportu,
zakwaterowania, transferów, w tym także koszty poniesione przez klientów, w
wypadku gdy organizator turystyki lub pośrednik turystyczny, wbrew obowiązkowi,
nie zapewnia tego powrotu, a także zapewnić klientom zwrot wpłat wniesionych
tytułem zapłaty za imprezę turystyczną, w wypadku gdy z przyczyn dotyczących
organizatora turystyki lub pośrednika turystycznego oraz osób, które działają w
ich imieniu, impreza turystyczna nie została lub nie zostanie zrealizowana, a
także zapewnić klientom zwrot części wpłat wniesionych tytułem zapłaty za
imprezę turystyczną odpowiadającą części imprezy turystycznej, która nie
została lub nie zostanie zrealizowana z przyczyn dotyczących organizatora
turystyki lub pośrednika turystycznego oraz osób, które działają w ich imieniu,
przez:
a)       zawarcie umowy gwarancji
bankowej lub ubezpieczeniowej lub
b)       zawarcie umowy ubezpieczenia na
rzecz klientów, lub
c)       przyjmowanie wpłat klientów wyłącznie
na rachunek powierniczy, jeżeli wykonuje usługi turystyczne wyłącznie na
terenie kraju i złoży właściwemu marszałkowi województwa oświadczenie
o przyjmowaniu wpłat na rachunek powierniczy, oraz
d)       dokonywanie terminowych wpłat
składki w należnej wysokości do Turystycznego Funduszu Gwarancyjnego, o którym
mowa w rozdziale 2a;”,
–      w pkt 3 kropkę
zastępuje się średnikiem i dodaje się pkt 4 i 5 w brzmieniu:
„4)      prowadzić
wykaz zawartych:
a)       umów o świadczenie usług
turystycznych polegających na organizowaniu imprez turystycznych,
b)       umów
w zakresie pośredniczenia na zlecenie klientów w zawieraniu umów o świadczenie
usług turystycznych
– zwany dalej „wykazem
umów”;
5)        składać terminowo do
Ubezpieczeniowego Funduszu Gwarancyjnego deklaracje, zawierające wyliczenie
wysokości należnej składki do Turystycznego Funduszu Gwarancyjnego, o którym
mowa w rozdziale 2a, liczbę i rodzaj zawartych umów o świadczenie usług
turystycznych oraz liczbę klientów objętych umowami zawartymi w danym miesiącu,
informacje o zabezpieczeniach finansowych, o których mowa w pkt 2
lit. a–c, oraz o podmiotach ich udzielających, do których mogą być
składane roszczenia w okresie, za jaki jest składana deklaracja, a także
informację na temat liczby klientów, w przypadku których składka została już
wniesiona do Turystycznego Funduszu Gwarancyjnego, a impreza turystyczna
została odwołana przez organizatora turystyki lub pośrednika turystycznego z
powodu niewystarczającej liczby zgłoszeń, jeżeli realizacja usług była
uzależniona od liczby zgłoszeń, a także w przypadku rozwiązania umowy lub
odstąpienia od umowy przez klienta.”,
b)       ust. 1a otrzymuje
brzmienie:
„1a. W wypadku przedsiębiorcy zagranicznego
posiadającego siedzibę na terytorium państwa członkowskiego Unii Europejskiej,
państwa członkowskiego Europejskiego Porozumienia o Wolnym Handlu (EFTA) –
strony umowy o Europejskim Obszarze Gospodarczym lub Konfederacji
Szwajcarskiej za spełnienie warunków prowadzenia działalności, o których mowa w
ust. 1 pkt 2, 4 i 5, uznaje się posiadanie zabezpieczenia finansowego w
formie, która jest uznawana w państwie, w którym przedsiębiorca posiada
siedzibę.”,
c)       ust. 3 otrzymuje
brzmienie:
„3. Obowiązki, o których mowa w ust. 1–2,
dotyczą całego okresu wykonywania działalności.”,
d)       po ust. 3 dodaje
się ust. 3a–3g w brzmieniu:
„3a.
Wykaz umów zawiera następujące dane:
1)        numer rezerwacji;
2)        termin zawarcia umowy;
3)        termin imprezy turystycznej;
4)        liczbę osób objętych umową;
5)        cenę usług objętych umową;
6)        miejsce wykonania umowy;
7)        rodzaj środka transportu;
8)        terminy i wysokość faktycznie
dokonanych przedpłat;
9)        termin i wysokość zwrotu wpłat
klientowi w przypadku rozwiązania umowy.
3b. Wykaz umów może być prowadzony w postaci
elektronicznej.
3c. Marszałek województwa i minister właściwy
do spraw turystyki, w trybie kontroli, mają prawo dostępu do danych zawartych w
wykazie umów.
3d. Na wniosek Ubezpieczeniowego Funduszu
Gwarancyjnego udostępnia się dane zawarte w wykazie umów, bez wskazywania
danych identyfikujących klientów. Ubezpieczeniowy Fundusz Gwarancyjny jest
uprawniony do przetwarzania danych zawartych w wykazie umów, w zakresie
niezbędnym do zapewnienia prawidłowego funkcjonowania Turystycznego Funduszu
Gwarancyjnego, o którym mowa w rozdziale 2a.
3e. W
przypadku niewypłacalności organizator turystyki lub pośrednik turystyczny
przekazuje właściwemu marszałkowi województwa:
1)        oświadczenie następującej treści:
„Oświadczam, że z powodu niewypłacalności nie jestem w stanie wywiązać się z
umów o świadczenie usług turystycznych zawartych z klientami w okresie od dnia
… do dnia … oraz zapewnić pokrycia kosztów powrotu klientów z imprezy
turystycznej i zapewnić klientom zwrotu wpłat lub ich części wniesionych
tytułem zapłaty za imprezę turystyczną stosownie do przepisu art. 5 ust. 1 pkt
2 ustawy z dnia 29 sierpnia 1997 r. o usługach turystycznych.”;
2)        wykaz umów ograniczony do umów,
które nie zostały lub nie zostaną zrealizowane; do wykazu umów dołącza się
informację zawierającą imiona i nazwiska oraz numery telefonów kontaktowych
osób objętych umową.
3f. W przypadku braku możliwości uzyskania
oświadczenia, o którym mowa w ust. 3e pkt 1, marszałek województwa wydaje
dyspozycję wypłaty środków z zabezpieczeń finansowych, o których mowa w
ust. 1 pkt 2 lit. a, b i d, bez uzyskania tego oświadczenia, jeżeli
okoliczności w oczywisty sposób wskazują, że organizator turystyki lub
pośrednik turystyczny nie jest w stanie wywiązać się z umów o świadczenie
usług turystycznych zawartych z klientami oraz zapewnić pokrycia kosztów
powrotu klientów z imprezy turystycznej i zapewnić klientom zwrotu wpłat lub
ich części wniesionych tytułem zapłaty za imprezę turystyczną, która nie
została lub nie zostanie zrealizowana.
3g. Dokumenty, o których mowa w ust. 3e,
marszałek województwa niezwłocznie przekazuje podmiotowi udzielającemu
zabezpieczeń finansowych, o których mowa w ust. 1 pkt 2 lit. a lub b.”,
e)       ust. 5 otrzymuje
brzmienie:
„5. Marszałek województwa jest uprawniony do
występowania na rzecz klientów w sprawach wypłaty środków z tytułu umowy
gwarancji bankowej, umowy gwarancji ubezpieczeniowej lub umowy ubezpieczenia,
na zasadach określonych w treści tych umów, a także w sprawach wypłaty środków
z Turystycznego Funduszu Gwarancyjnego, o którym mowa w rozdziale 2a.”,
f)        po ust. 5a dodaje
się ust. 5b–5m w brzmieniu: 
„5b. Podmiot udzielający zabezpieczeń
finansowych, o których mowa w ust. 1 pkt 2 lit. a lub b, po otrzymaniu
każdorazowej dyspozycji marszałka województwa lub wskazanej przez niego
jednostki upoważnionej do wydawania dyspozycji wypłaty zaliczki na pokrycie
kosztów powrotu klientów z imprezy turystycznej, o której mowa w ust. 4,
bezwarunkowo, niezwłocznie, nie później niż w terminie 3 dni roboczych od
dnia otrzymania dyspozycji, przekazuje wnioskowaną zaliczkę na pokrycie kosztów
powrotu klientów z imprezy turystycznej. Marszałek województwa przedstawia
podmiotowi udzielającemu zabezpieczeń finansowych, o których mowa w ust. 1 pkt
2 lit. a lub b, pisemne rozliczenie otrzymanej zaliczki w terminie 60 dni od
dnia otrzymania wypłaty pod rygorem obowiązku zwrotu zaliczki.
5c. Podmiot udzielający zabezpieczeń
finansowych, o których mowa w ust. 1 pkt 2 lit. a lub b, lub właściwy marszałek
województwa, po uprzednich uzgodnieniach między nimi w każdym przypadku
niewypłacalności organizatora turystyki lub pośrednika turystycznego, przyjmuje
zgłoszenia od klientów organizatorów turystyki i pośredników turystycznych,
którzy nie otrzymali zwrotu wpłat wniesionych tytułem zapłaty za imprezę
turystyczną, w wypadku gdy:
1)        impreza turystyczna nie została lub
nie zostanie zrealizowana, 
2)        zwrotu części wpłat wniesionych
tytułem zapłaty za imprezę turystyczną odpowiadającą części imprezy
turystycznej, która nie została lub nie zostanie zrealizowana
– z przyczyn dotyczących organizatora
turystyki lub pośrednika turystycznego oraz osób, które działają w ich imieniu.
5d.
Zgłoszenie, o którym mowa w ust. 5c, zawiera imiona i nazwiska oraz adresy do
korespondencji wszystkich klientów poszkodowanych w wyniku niewykonania lub
niewykonania w części zobowiązań wynikających z umowy. Do zgłoszenia dołącza
się: 
1)        kopię umowy o świadczenie usług
turystycznych, stanowiących imprezę turystyczną, zawartej między klientem a
organizatorem turystyki lub pośrednikiem turystycznym;
2)        kopię dowodu wpłaty na rzecz
organizatora turystyki lub pośrednika turystycznego należności za usługi
turystyczne, stanowiące imprezę turystyczną określoną w umowie;
3)        oświadczenie klienta organizatora
turystyki lub pośrednika turystycznego stwierdzające niewykonanie przez
organizatora turystyki lub pośrednika turystycznego zobowiązań umownych o
określonej wartości;
4)        oświadczenie klienta organizatora
turystyki lub pośrednika turystycznego zawierające wskazanie rachunku
bankowego, na który ma nastąpić wypłata środków z zabezpieczenia finansowego, o
którym mowa w ust. 1 pkt 2 lit. a, b lub d, albo wskazanie innego sposobu
wypłaty z tego zabezpieczenia.
5e. W przypadku gdy zgłoszenia, o których
mowa w ust. 5c, przyjmuje marszałek województwa, przekazuje on niezwłocznie
zgłoszenia podmiotowi, który udzielił organizatorowi turystyki lub pośrednikowi
turystycznemu zabezpieczeń finansowych, o których mowa w ust. 1 pkt 2 lit. a
lub b, w celu wyliczenia należnych klientom kwot zwrotu wniesionych przez nich
wpłat, o których mowa w ust. 1 pkt 2.
5f. Podmiot udzielający zabezpieczeń
finansowych, o których mowa w ust. 1 pkt 2 lit. a lub b, w terminie nie
dłuższym niż 30 dni od dnia otrzymania zgłoszenia klienta, dokonuje jego
weryfikacji pod względem zgodności z wymaganiami określonymi w ust. 5d oraz ze
stanem faktycznym i przekazuje właściwemu marszałkowi województwa informację o
szczegółowych wyliczeniach kwoty należnej klientowi albo informację o
nieuwzględnieniu danego zgłoszenia w całości lub w części wraz ze
wskazaniem przyczyny. W przypadku konieczności przeprowadzenia dodatkowego
postępowania wyjaśniającego termin przekazania informacji marszałkowi
województwa ulega przedłużeniu, nie dłużej jednak niż do 90 dni od dnia
otrzymania zgłoszenia klienta. 
5g. Po otrzymaniu dokonanego przez podmiot
udzielający zabezpieczeń finansowych, o których mowa w ust. 1 pkt 2 lit. a lub
b, szczegółowego wyliczenia kwot należnych poszkodowanym klientom marszałek
województwa wydaje dyspozycję wypłaty środków, a podmiot udzielający
zabezpieczenia finansowego dokonuje wypłat należnych kwot bezpośrednio
poszkodowanym klientom, w terminie nie dłuższym niż 30 dni od dnia
otrzymania dyspozycji. 
5h. W przypadku gdy zabezpieczenia finansowe,
o których mowa w ust. 1 pkt 2 lit. a lub b, okażą się niewystarczające na
pokrycie kosztów powrotu klientów z imprezy turystycznej, podmiot udzielający
tych zabezpieczeń niezwłocznie informuje o tym fakcie właściwego marszałka
województwa oraz Ubezpieczeniowy Fundusz Gwarancyjny.
5i. Marszałek województwa lub wskazana przez
niego jednostka upoważniona do wydawania dyspozycji wypłaty zaliczki na
pokrycie kosztów powrotu klientów z imprezy turystycznej, o której mowa w ust.
4, występuje do Ubezpieczeniowego Funduszu Gwarancyjnego o wypłatę środków z
Turystycznego Funduszu Gwarancyjnego, w przypadku gdy zabezpieczenia finansowe,
o których mowa w ust. 1 pkt 2 lit. a lub b, okażą się niewystarczające na
pokrycie kosztów powrotu klientów z imprezy turystycznej, o których mowa w ust.
1 pkt 2. 
5j. Ubezpieczeniowy Fundusz Gwarancyjny
niezwłocznie wypłaca marszałkowi województwa lub wskazanej przez niego
jednostce upoważnionej do wydawania dyspozycji wypłaty zaliczki na pokrycie
kosztów powrotu klientów z imprezy turystycznej, o której mowa w ust. 4,
środki z Turystycznego Funduszu Gwarancyjnego, o których mowa w ust. 5i, w zakresie
niezbędnym do realizacji zadania określonego w ust. 5a. Marszałek województwa
przedstawia Ubezpieczeniowemu Funduszowi Gwarancyjnemu pisemne rozliczenie
środków z Turystycznego Funduszu Gwarancyjnego w terminie 60 dni od dnia
otrzymania wypłaty pod rygorem obowiązku zwrotu środków.
5k. W przypadku gdy zabezpieczenia finansowe,
o których mowa w ust. 1 pkt 2 lit. a lub b, okażą się niewystarczające na
dokonanie klientom zwrotu wpłat, o których mowa w ust. 1 pkt 2, podmiot
udzielający tych zabezpieczeń, niezwłocznie po dokonaniu weryfikacji zgłoszeń
klientów, przekazuje właściwemu marszałkowi województwa zgłoszenia zebrane od
klientów, którzy nie otrzymali całości zwrotu wpłat, wraz z informacją
dotyczącą wysokości wypłaconych tym klientom kwot z zabezpieczeń finansowych
oraz z wyliczeniem kwot, których zabrakło na zwrot wpłat w stosunku do każdego
klienta. Podmiot udzielający zabezpieczeń finansowych, o których mowa w ust. 1
pkt 2 lit. a lub b, przekazuje informacje o tych zgłoszeniach do Ubezpieczeniowego
Funduszu Gwarancyjnego.
5l. Ubezpieczeniowy Fundusz Gwarancyjny,
niezwłocznie po otrzymaniu dyspozycji właściwego marszałka województwa lub
wskazanej przez niego jednostki, wypłaca należne klientom środki zgodnie z
otrzymaną dyspozycją, o czym informuje właściwego marszałka województwa
oraz podmiot udzielający zabezpieczeń finansowych, o których mowa w ust. 1 pkt
2 lit. a lub b.
5m. W przypadku gdy zabezpieczenie finansowe,
o którym mowa w ust. 1 pkt 2 lit. c, okaże się niewystarczające na
pokrycie kosztów powrotu klientów z imprezy turystycznej lub na dokonanie
klientom zwrotu wpłat, o którym mowa w ust. 1 pkt 2, klient niezwłocznie
informuje o tym właściwego marszałka województwa. Do wypłaty środków stosuje
się odpowiednio ust. 5i, 5k i 5l.”;
3)        w art. 7a ust. 4
otrzymuje brzmienie:
„4. Obowiązki, o których mowa w art. 5
ust. 1–1b, nie mają zastosowania do przedsiębiorcy w okresie zawieszenia przez
niego wykonywania działalności organizatora turystyki lub pośrednika
turystycznego.”;
4)        w art. 8:
a)       w ust. 1:
–      po pkt 3 dodaje się
pkt 3a w brzmieniu:
„3a)    decyzji o wykreśleniu przedsiębiorcy
z rejestru oraz o zakazie wykonywania działalności objętej wpisem do rejestru
wydawanych na wniosek Ubezpieczeniowego Funduszu Gwarancyjnego;”,
–      w pkt 8 kropkę zastępuje
się średnikiem i dodaje się pkt 9 w brzmieniu:
„9)      oświadczeń o niewypłacalności
przedsiębiorcy, o których mowa w art. 5 ust. 3e pkt 1, lub dyspozycji marszałka
województwa, o których mowa w art. 5 ust. 3f.”,
b)       w ust. 4 pkt 1
otrzymuje brzmienie:
„1)      wykreślonych z rejestru z urzędu lub
na wniosek Ubezpieczeniowego Funduszu Gwarancyjnego i objętych zakazem
wykonywania działalności objętej wpisem do rejestru;”,
c)       po ust. 7c dodaje
się ust. 7d-7h w brzmieniu:
„7d. Każdy może żądać udzielenia informacji
objętych wpisem do Ewidencji przez złożenie zapytania w dowolnej formie w
odniesieniu do konkretnych przedsiębiorców.
7e. Marszałek województwa ma prawo dostępu do
informacji zawartych w Ewidencji, niezależnie od miejsca siedziby
przedsiębiorcy, a w przypadku gdy przedsiębiorca jest osobą fizyczną – miejsca
jego zamieszkania.
7f. Ubezpieczeniowy Fundusz Gwarancyjny
posiada dostęp do danych zawartych w Ewidencji i jest uprawniony do ich
przetwarzania w zakresie niezbędnym do zapewnienia prawidłowego funkcjonowania
Turystycznego Funduszu Gwarancyjnego, o którym mowa w rozdziale 2a.
7g. Na wniosek jednostek turystycznego
samorządu gospodarczego oraz organizacji zajmujących się ochroną praw
konsumenta udostępnia się informacje zbiorcze zawarte w Ewidencji.
7h. Dla celów naukowo-badawczych udostępnia
się informacje zbiorcze zawarte w Ewidencji, bez wskazywania danych
identyfikujących przedsiębiorców.”;
5)        w art. 9 w ust. 3
po pkt 1 dodaje się pkt 1a w brzmieniu:
„1a)    na wniosek Ubezpieczeniowego
Funduszu Gwarancyjnego decyzje o wykreśleniu przedsiębiorcy z rejestru oraz o
zakazie wykonywania działalności objętej wpisem do rejestru przez okres 3 lat –
w wypadku rażącego naruszenia warunku wykonywania działalności, o którym mowa w
art. 10a pkt 1a;”;
6)        w art. 10a po pkt
1 dodaje się pkt 1a–1d w brzmieniu:
„1a)    uchylanie się, mimo wezwania, od
obowiązku terminowego składania deklaracji lub opłacania należnych składek do
Turystycznego Funduszu Gwarancyjnego;
1b)     uchylanie się, mimo wezwania, od
obowiązku prowadzenia wykazu umów, o którym mowa w art. 5 ust. 1 pkt 4;
1c)      zawieranie przez przedsiębiorcę
kolejnych umów o imprezy turystyczne lub umów w zakresie pośredniczenia na
zlecenie klientów w zawieraniu umów o świadczenie usług turystycznych i
przyjmowanie od klientów wpłat na poczet tych umów mimo złożenia oświadczenia o
niewypłacalności lub w przypadku wydania przez marszałka województwa dyspozycji
wypłaty środków z zabezpieczeń finansowych, o których mowa w art. 5 ust. 1 pkt
2 lit. a, b i d, bez tego oświadczenia, zgodnie z art. 5 ust. 3f; 
1d)     zawieranie umów, o których mowa
w art. 5 ust. 1 pkt 2 lit. a lub b, na kwoty zabezpieczenia finansowego niższe
niż minimalne wysokości sum gwarancji bankowych lub ubezpieczeniowych lub
minimalne sumy gwarancyjne ubezpieczeń obowiązkowych określone zgodnie z
przepisami wydanymi na podstawie art. 10;”;
7)        po rozdziale 2 dodaje się rozdział 2a w
brzmieniu:
„Rozdział 2a
Turystyczny
Fundusz Gwarancyjny
Art. 10c. 1. Tworzy się Turystyczny
Fundusz Gwarancyjny, zwany dalej „Funduszem”, stanowiący wyodrębniony rachunek
w Ubezpieczeniowym Funduszu Gwarancyjnym, o którym mowa w rozdziale 7 ustawy z
dnia 22 maja 2003 r. o ubezpieczeniach obowiązkowych, Ubezpieczeniowym
Funduszu Gwarancyjnym i Polskim Biurze Ubezpieczycieli Komunikacyjnych (Dz.
U. z 2013 r. poz. 392, z późn. zm.[1])).
2. Ubezpieczeniowy Fundusz Gwarancyjny
zapewnia obsługę Funduszu.
Art. 10d. 1. Środki Funduszu są
gromadzone na wyodrębnionym rachunku bankowym Ubezpieczeniowego Funduszu
Gwarancyjnego.
2.
Środki Funduszu pochodzą z:
1)        wpłat przedsiębiorców, o
których mowa w art. 5 ust. 1 pkt 2 lit. d;
2)        odsetek od środków pieniężnych
gromadzonych na rachunku bankowym, o którym mowa w ust. 1;
3)        przychodów z lokat środków
Funduszu dokonywanych z zachowaniem jak najwyższego stopnia bezpieczeństwa,
jakości i rentowności środków Funduszu, przy jednoczesnym zachowaniu ich
płynności; 
4)        środków uzyskanych przez
Ubezpieczeniowy Fundusz Gwarancyjny z pożyczek i kredytów na rzecz
Funduszu;
5)        innych wpływów.
3. W przypadku niedoboru środków na
rachunku Funduszu niezbędnych do jego właściwego funkcjonowania, w tym
realizacji zadań, o których mowa w art. 5 ust. 5j i 5l, Ubezpieczeniowy
Fundusz Gwarancyjny może udzielić Funduszowi zwrotnego finansowania na
warunkach odpowiadających stopie oprocentowania lokat uzyskiwanych przez
Ubezpieczeniowy Fundusz Gwarancyjny w danym okresie, przy uwzględnieniu
bezpieczeństwa i płynności środków Ubezpieczeniowego Funduszu Gwarancyjnego.
Wysokość zwrotnego finansowania udzielonego przez Ubezpieczeniowy Fundusz
Gwarancyjny na rzecz Funduszu nie może przekroczyć wysokości 5% wartości lokat
funduszu statutowego Ubezpieczeniowego Funduszu Gwarancyjnego w okresie
finansowania do jednego roku.
4.
Ubezpieczeniowemu Funduszowi Gwarancyjnemu przysługuje prawo dochodzenia od
przedsiębiorcy zwrotu wypłaconych kwot, o których mowa w art. 5 ust. 5j,
5l i 5m, w przypadku gdy:
1)        po złożeniu oświadczenia o
niewypłacalności, o którym mowa w art. 5 ust. 3e pkt 1, albo
2)        po
wydaniu przez marszałka województwa dyspozycji, o której mowa w art. 5
ust. 3f
– przedsiębiorca w dalszym
ciągu wykonuje działalność organizatora turystyki lub pośrednika turystycznego.
5. Ubezpieczeniowemu Funduszowi
Gwarancyjnemu przysługuje roszczenie do masy upadłości organizatora turystyki
lub pośrednika turystycznego o zwrot wypłaconych środków, o których mowa w art.
10e ust. 1.
6. Wierzytelności, o których mowa w ust.
5, Ubezpieczeniowy Fundusz Gwarancyjny może zgłaszać syndykowi do czasu
prawomocnego wykonania planów podziału funduszu masy.
Art. 10e. 1. Środki Funduszu przeznacza
się na pokrycie kosztów i zwrot wpłat, o których mowa w art. 5 ust. 1 pkt
2, w przypadku gdy środki finansowe pochodzące z zabezpieczeń finansowych,
o których mowa w art. 5 ust. 1 pkt 2 lit. a–c, okażą się niewystarczające.
2. Ze środków Funduszu dokonuje się
spłaty kredytów i pożyczek, o których mowa w art. 10d ust. 2 pkt 4, wraz z
odsetkami i innymi kosztami obsługi kredytów i pożyczek. Spłata kredytów i
pożyczek nie może być dokonywana ze środków Ubezpieczeniowego Funduszu Gwarancyjnego
innych niż zgromadzone na rachunku, o którym mowa w art. 10d ust. 1.
3. Ze środków Funduszu pokrywa się
koszty związane z realizacją wypłat z Funduszu, o których mowa w ust. 1,
oraz koszty jego obsługi przez Ubezpieczeniowy Fundusz Gwarancyjny. Roszczenia
i zobowiązania Funduszu nie mogą być pokrywane ze środków Ubezpieczeniowego
Funduszu Gwarancyjnego innych niż zgromadzone na rachunku, o którym mowa w art.
10d ust. 1.
Art. 10f. 1. Składka na Fundusz jest
naliczana w wysokości nie wyższej niż 30 zł od każdego klienta z tytułu
zawartej umowy o świadczenie usług turystycznych polegających na organizowaniu
imprez turystycznych lub umowy w zakresie pośredniczenia na zlecenie klientów w
zawieraniu umów o świadczenie usług turystycznych. Składka jest należna z dniem
zawarcia umowy.
2. Składka przekazana na Fundusz nie
podlega zwrotowi. W przypadku składki odprowadzonej za imprezę turystyczną,
która została odwołana przez organizatora turystyki lub pośrednika
turystycznego z powodu niewystarczającej liczby zgłoszeń, jeżeli realizacja
usług była uzależniona od liczby zgłoszeń, a także w przypadku rozwiązania
umowy lub odstąpienia od umowy przez klienta, składka podlega zarachowaniu na
poczet następnej należnej do przekazania składki. 
3. Minister właściwy do spraw turystyki
w porozumieniu z ministrem właściwym do spraw instytucji finansowych, po
zasięgnięciu opinii Ubezpieczeniowego Funduszu Gwarancyjnego, określi, w drodze
rozporządzenia, wysokość składki na Fundusz, uwzględniając miejsce realizacji
imprezy turystycznej i rodzaj zapewnianego środka transportu oraz potrzeby
finansowe Funduszu związane z realizacją zadań wynikających z ustawy, przy
czym minimalna stawka może być określona na poziomie 0 zł.
Art.
10g. 1. Podmioty obowiązane do naliczania i przekazywania składek na Fundusz
bez wezwania:
1)        obliczają kwotę należną z
tytułu składki na rzecz Funduszu za okres jednego miesiąca i przekazują tę
kwotę,
2)        składają do Ubezpieczeniowego
Funduszu Gwarancyjnego deklaracje, o których mowa w art. 5 ust. 1 pkt 5
– w terminie do 21. dnia
miesiąca następującego po danym okresie.
2. W przypadku niewykonania obowiązku
terminowego składania deklaracji lub opłacania należnych składek
Ubezpieczeniowy Fundusz Gwarancyjny wzywa pisemnie organizatora turystyki lub
pośrednika turystycznego do złożenia deklaracji lub dokonania płatności, w
terminie nie dłuższym niż 14 dni od dnia otrzymania wezwania. Po bezskutecznym
upływie wyznaczonego terminu Ubezpieczeniowy Fundusz Gwarancyjny jest
uprawniony do dochodzenia należnych składek wraz z odsetkami. Wezwanie jest
wysyłane do wiadomości właściwego marszałka województwa. 
3. W przypadku niedochowania terminu
określonego w wezwaniu, o którym mowa w ust. 2, Ubezpieczeniowy Fundusz
Gwarancyjny występuje do właściwego marszałka województwa z wnioskiem o wydanie
decyzji, o której mowa w art. 9 ust. 3 pkt 1a.
4. Ubezpieczeniowy Fundusz Gwarancyjny
gromadzi i przetwarza dane zawarte w deklaracji, o której mowa w art. 5
ust. 1 pkt 5, w celu weryfikacji prawidłowości wysokości odprowadzanych
składek, o których mowa w ust. 1 pkt 1, prowadzenia analiz, oceny ryzyka i
adekwatności posiadanych środków.
5. Minister właściwy do spraw turystyki
w porozumieniu z ministrem właściwym do spraw instytucji finansowych określi, w
drodze rozporządzenia, wzór deklaracji, o której mowa w art. 5 ust. 1 pkt
5, mając na względzie umożliwienie identyfikacji podmiotu obowiązanego do
naliczania i przekazywania składki, a także zapewnienie możliwości weryfikacji
wysokości składki.
6. Deklaracje, o których mowa w art. 5
ust. 1 pkt 5, mogą być składane za pomocą środków komunikacji elektronicznej.
Art. 10h. 1. Ubezpieczeniowy Fundusz
Gwarancyjny, w terminie 30 dni od ostatniego dnia każdego kwartału, przekazuje
kwartalną informację o wykorzystaniu środków Funduszu ministrowi właściwemu do
spraw turystyki oraz ministrowi właściwemu do spraw instytucji finansowych.
2. Minister właściwy do spraw turystyki
w porozumieniu w ministrem właściwym do spraw instytucji finansowych określi, w
drodze rozporządzenia, zakres kwartalnej informacji, o której mowa w ust. 1,
uwzględniając wymogi kompletności informacji dotyczących funkcjonowania
Funduszu.”;
8)        w art. 14:
a)       w ust. 2 po pkt 5
dodaje się pkt 5a w brzmieniu:
„5a)    wysokość składki do Funduszu, jeżeli
dotyczy;”,
b)       ust. 4 otrzymuje
brzmienie:
„4. Organizator turystyki i pośrednik
turystyczny wydają klientowi wpłacającemu należność z tytułu zawartej umowy lub
zaliczkę przekraczającą 10% tej sumy pisemne potwierdzenie posiadania
zabezpieczeń finansowych, o których mowa w art. 5 ust. 1 pkt 2, wraz ze
wskazaniem sposobu ubiegania się o wypłatę środków z tych zabezpieczeń w
przypadkach określonych ustawą.”;
9)        tytuł rozdziału 5a
otrzymuje brzmienie:
„Kary
pieniężne i przepis karny”;
10)     po art. 45c dodaje
się art. 45d w brzmieniu:
„Art. 45d. Kto zaniża wysokość należnej
składki w deklaracji, o której mowa w art. 5 ust. 1 pkt 5, składanej
do Ubezpieczeniowego Funduszu Gwarancyjnego, podlega karze pozbawienia wolności
od 3 miesięcy do lat 5.”.
Art. 2. W ustawie z dnia 22 maja
2003 r. o ubezpieczeniach obowiązkowych, Ubezpieczeniowym Funduszu Gwarancyjnym
i Polskim Biurze Ubezpieczycieli Komunikacyjnych (Dz. U. z 2013 r. poz. 392, z
późn. zm.[2])) wprowadza się następujące zmiany:
1)        po art. 98 dodaje
się art. 98a w brzmieniu:
„Art. 98a. Fundusz wykonuje zadania, o
których mowa w ustawie z dnia 29 sierpnia 1997 r. o usługach turystycznych
(Dz. U. z 2016 r. poz. 187 i …).”;
2)        w art. 119:
a)       po ust. 1 dodaje
się ust. 1a w brzmieniu:
„1a. Fundusz w rocznym sprawozdaniu z
działalności, o którym mowa w ust. 1, przedstawia wyodrębnioną informację
dotyczącą funkcjonowania i działalności Turystycznego Funduszu Gwarancyjnego, o
którym mowa w art. 10c ustawy z dnia 29 sierpnia 1997 r. o usługach
turystycznych.”,
b)       ust. 3 otrzymuje
brzmienie:
„3. Zatwierdzone przez Zgromadzenie Członków
Funduszu sprawozdanie, o którym mowa w ust. 1, Fundusz przedstawia
ministrowi właściwemu do spraw instytucji finansowych, ministrowi właściwemu do
spraw turystyki oraz organowi nadzoru.”. 
Art. 3.
Dotychczasowe przepisy wykonawcze wydane na podstawie art. 8 ust. 8 ustawy
zmienianej w art. 1 zachowują moc do dnia wejścia w życie nowych przepisów
wykonawczych wydanych na podstawie art. 8 ust. 8 ustawy zmienianej w art. 1,
jednak nie dłużej niż przez 3 miesiące od dnia wejścia w życie niniejszej
ustawy.
Art. 4.
Dotychczasowe przepisy wykonawcze wydane na podstawie art. 119 ust. 4 ustawy
zmienianej w art. 2 zachowują moc do dnia wejścia w życie nowych przepisów
wykonawczych wydanych na podstawie art. 119 ust. 4 ustawy zmienianej w art. 2,
jednak nie dłużej niż przez 3 miesiące od dnia wejścia w życie niniejszej
ustawy.
Art. 5. 1.
Do umów o świadczenie usług turystycznych polegających na organizowaniu imprez
turystycznych oraz umów w zakresie pośredniczenia na zlecenie klientów
w zawieraniu umów o świadczenie usług turystycznych zawartych przed dniem
wejścia w życie niniejszej ustawy stosuje się przepisy dotychczasowe. 
2. Do zapewnienia:
1)        pokrycia kosztów powrotu klientów z imprezy
turystycznej do miejsca wyjazdu lub planowanego powrotu z imprezy turystycznej,
w wypadku gdy organizator turystyki lub pośrednik turystyczny, wbrew
obowiązkowi, nie zapewnia tego powrotu,
2)        zwrotu wpłat wniesionych tytułem zapłaty za
imprezę turystyczną, w wypadku gdy z przyczyn dotyczących organizatora
turystyki lub pośrednika turystycznego oraz osób, które działają w ich imieniu,
impreza turystyczna nie została lub nie zostanie zrealizowana,
3)        zwrotu części
wpłat wniesionych tytułem zapłaty za imprezę turystyczną, odpowiadającą części
imprezy turystycznej, która nie została lub nie zostanie zrealizowana z
przyczyn dotyczących organizatora turystyki lub pośrednika turystycznego oraz
osób, które działają w ich imieniu
– w przypadku pośrednika turystycznego lub
organizatora turystyki, który przed dniem wejścia w życie niniejszej ustawy
zawarł umowę o świadczenie usług turystycznych polegających na organizowaniu
imprez turystycznych lub umowę w zakresie pośredniczenia na zlecenie klientów w
zawieraniu umów o świadczenie usług turystycznych, a po dniu wejścia w życie
niniejszej ustawy złożył oświadczenie o niewypłacalności, stosuje się przepisy
ustawy zmienianej w art. 1, w brzmieniu nadanym niniejszą ustawą.
Art. 6.
Organizator
turystyki lub pośrednik turystyczny uwzględnia w wykazie umów, o którym mowa
w art. 5 ust. 1 pkt 4 ustawy zmienianej w art. 1, w brzmieniu nadanym niniejszą
ustawą, także umowy zawarte i niezrealizowane do dnia wejścia w życie
niniejszej ustawy.
Art. 7.
Ustawa wchodzi w życie po upływie 3 miesięcy od dnia ogłoszenia, z wyjątkiem
przepisów art. 1 pkt 1, pkt 2 lit. d w zakresie ust. 3e pkt 1 i ust. 3f, pkt 2
lit. e i f, pkt 4 lit. a tiret drugie i lit. c, pkt 7 w zakresie art. 10c–10e
oraz art. 2–5, które wchodzą w życie po upływie 14 dni od dnia ogłoszenia.
 
 
 MARSZAŁEK SEJMU
 
 
  / – / Marek Kuchciński




[1])    Zmiany tekstu
jednolitego wymienionej ustawy zostały ogłoszone w Dz. U. z 2014 r. poz. 827 oraz
z 2015 r. poz. 1273, 1691, 1844 i 2281.


[2])    Zmiany tekstu
jednolitego wymienionej ustawy zostały ogłoszone w Dz. U. z 2014 r. poz. 827 oraz
z 2015 r. poz. 1273, 1691, 1844 i 2281.
