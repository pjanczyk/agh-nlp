



Dz.U. z 2000 r. Nr 29, poz. 358
                                    USTAWA
                            z dnia 31 marca 2000 r.
                                       
      o zmianie ustawy o radiofonii i telewizji i ustawy o języku polskim
                                       
                                       
                                    Art. 1.
W ustawie z dnia 29 grudnia 1992 r. o radiofonii i telewizji (Dz.U. z 1993 r.
Nr 7, poz. 34, z 1995 r. Nr 66, poz. 335 i Nr 142, poz. 701, z 1996 r. Nr 106,
poz. 496, z 1997 r. Nr 88, poz. 554 i Nr 121, poz. 770 oraz z 1999 r. Nr 90,
poz. 999) wprowadza się następujące zmiany:
1) w art. 4:
   a) pkt 4-7 otrzymują brzmienie:
         "4) programem jest uporządkowany zestaw audycji radiowych lub
           telewizyjnych, reklam i innych przekazów, regularnie
           rozpowszechniany, pochodzący od jednego nadawcy,
         5) audycją jest część programu radiowego lub telewizyjnego,
           stanowiąca odrębną całość ze względu na treść, formę,
           przeznaczenie lub autorstwo,
         6) reklamą jest każdy przekaz, nie pochodzący od nadawcy,
           zmierzający do promocji sprzedaży albo innych form korzystania z
           towarów lub usług, popierania określonych spraw lub idei albo
           osiągnięcia innego efektu pożądanego przez reklamodawcę, nadawany
           za opłatą lub inną formą wynagrodzenia,
         7) sponsorowaniem jest bezpośrednie lub pośrednie finansowanie albo
           współfinansowanie tworzenia lub rozpowszechniania audycji lub
           innych przekazów, przez osobę nie będącą nadawcą lub producentem
           audycji, dla upowszechnienia, utrwalenia lub podniesienia renomy
           nazwy, firmy, znaku towarowego lub innego oznaczenia
           indywidualizującego przedsiębiorcę, jego działalność, towar lub
           usługę,",
   b) w pkt 9 kropkę zastępuje się przecinkiem i dodaje się pkt 10 i 11 w
     brzmieniu:
       "10) telesprzedażą jest każdy przekaz zawierający bezpośrednią ofertę
           sprzedaży towarów lub odpłatnego świadczenia usług,
         11) kryptoreklamą jest przedstawianie w audycjach towarów, usług,
           nazwy, znaku towarowego lub działalności przedsiębiorcy będącego
           producentem towaru lub świadczącego usługi, jeżeli zamiarem
           nadawcy, w szczególności związanym z wynagrodzeniem lub uzyskaniem
           innej korzyści, jest osiągnięcie efektu reklamowego oraz jeżeli
           możliwe jest wprowadzenie publiczności w błąd co do charakteru
           przekazu.";
2) w art. 13 ust. 2 otrzymuje brzmienie:
     "2. Przepis ust. 1 nie narusza przepisów dotyczących odpowiedzialności
       innych osób za treść poszczególnych audycji, reklam lub innych
       przekazów.";
3) art. 15 otrzymuje brzmienie:
      "Art. 15. 1. Nadawcy programów telewizyjnych przeznaczają co najmniej
             30% kwartalnego czasu nadawania programu (z wyłączeniem serwisów
             informacyjnych, reklam, telesprzedaży, transmisji sportowych,
             przekazów tekstowych, teleturniejów) na audycje wytworzone
             pierwotnie w języku polskim.
         2. Nadawcy programów radiowych i telewizyjnych przeznaczają co
           najmniej 30% miesięcznego czasu nadawania w programie utworów
           słowno-muzycznych na utwory, które są wykonywane w języku polskim.
         3. Nadawcy programów radiowych i telewizyjnych przeznaczają co
           najmniej 30% miesięcznego czasu nadawania w programie utworów
           muzycznych na utwory związane przez osobę wykonawcy (zespół
           wykonawczy, solistę lub dyrygenta), kompozytora lub autora
           opracowania, z kulturą polską.
         4. Nadawcy programów telewizyjnych przeznaczają, tam gdzie jest to
           wykonalne i z uwzględnieniem charakteru nadawcy, co najmniej
           połowę kwartalnego czasu nadawania programu (z wyłączeniem
           serwisów informacyjnych, reklam, telesprzedaży, transmisji
           sportowych, przekazów tekstowych i teleturniejów) na audycje
           wytworzone przez producentów europejskich.
         5. Krajowa Rada może określić, w drodze rozporządzenia:
           1) wyższy minimalny udział audycji pierwotnie wytworzonych w języku
             polskim, w kwartalnym czasie nadawania programu telewizyjnego,
             niż ustalony  w ust. 1,
           2) wyższy minimalny udział utworów wykonywanych w języku polskim w
             programach radiowych, w miesięcznym czasie nadawania w programie
             utworów słowno-muzycznych i utworów muzycznych, niż ustalony w
             ust. 2 i 3,
           3) warunki, w jakich może nastąpić podwyższenie minimalnego udziału
             określonego w pkt 1,
          - z uwzględnieniem charakteru poszczególnych nadawców i ich
           programów, w tym terytorialnego zasięgu rozpowszechniania albo
           liczby mieszkańców na obszarze objętym rozpowszechnianiem. W
           rozporządzeniu Krajowa Rada może określić sposób prowadzenia przez
           nadawcę ewidencji czasu trwania audycji i utworów i jej
           przechowywania, a także dokumentów potwierdzających spełnienie
           warunków określonych w pkt 3.
         6. Audycję telewizyjną uznaje się za wytworzoną przez producenta
           europejskiego, jeżeli:
           1) producentem lub koproducentem audycji jest osoba fizyczna
             posiadająca stałe miejsce zamieszkania w państwie europejskim,
             osoba prawna lub jednostka organizacyjna nie mająca osobowości
             prawnej, której  siedziba znajduje się w państwie europejskim,
           2) większość zespołu twórczego, do którego zalicza się w
             szczególności reżysera, dziennikarza, autora scenariusza,
             scenografa, odtwórców dwóch głównych ról i kompozytora, stale
             zamieszkuje w państwach europejskich.";
4) dodaje się art. 15a i 15b w brzmieniu:
    "Art. 15a. 1. Nadawcy programów telewizyjnych przeznaczają co najmniej
             10% kwartalnego czasu nadawania programu na audycje (z
             wyłączeniem serwisów informacyjnych, reklam, telesprzedaży,
             transmisji sportowych, przekazów tekstowych, teleturniejów)
             wytworzone przez europejskich producentów niezależnych, z
             uwzględnieniem preferencji dla audycji wytworzonych w okresie 3
             lat przed rozpowszechnianiem w programie.
         2. Nadawcy programów telewizyjnych i radiowych przeznaczają co
           najmniej 10% kwartalnego czasu nadawania programu na audycje (z
           wyłączeniem serwisów informacyjnych, reklam, telesprzedaży,
           transmisji sportowych, przekazów tekstowych, teleturniejów)
           wytworzone pierwotnie w języku polskim w okresie 3 lat przed
           rozpowszechnianiem w programie.
         3. Audycję uznaje się za wytworzoną przez producenta niezależnego,
           jeżeli:
           1) łączny udział producenta, wspólników albo akcjonariuszy w
             organizacji producenta - w kapitale założycielskim nadawcy
             audycji nie przekracza 10% oraz łączny udział nadawcy, wspólników
             albo akcjonariuszy w organizacji nadawcy - w kapitale
             założycielskim producenta audycji nie przekracza 10%,
           2) osoby będące członkami władz organizacji nadawcy nie są
             członkami władz w organizacji producenta, a osoby będące
             członkami władz organizacji producenta nie są członkami władz w
             organizacji nadawcy.
         4. Krajowa Rada określi, w drodze rozporządzenia, preferencje w
           zakresie sposobu zaliczania czasu trwania audycji telewizyjnych
           wytworzonych przez europejskich producentów niezależnych - w
           okresie 3 lat przed rozpowszechnianiem tych audycji w programie do
kwartalnego czasu nadawania audycji wytworzonych przez
           europejskich producentów niezależnych, o których mowa w ust. 1, z
           uwzględnieniem charakteru poszczególnych nadawców i ich programów.
    Art.15b. 1. Krajowa Rada może określić, w drodze rozporządzenia, wymogi
            dotyczące udziału w programie radiowym utworów słowno-muzycznych
            wykonywanych w języku polskim dla programów tematycznych i
            specjalistycznych na poziomie niższym niż ustalony w art. 15 ust
            2 i 3, z uwzględnieniem charakteru poszczególnych nadawców i ich
            programów.
         2. Krajowa Rada może określić, w drodze rozporządzenia, wymogi
           dotyczące udziału w programie telewizyjnym audycji wytworzonych
           pierwotnie w języku polskim, audycji wytworzonych przez
           producentów niezależnych oraz audycji wytworzonych przez
           europejskich producentów niezależnych dla programów tematycznych i
           specjalistycznych na poziomie niższym niż ustalony w art. 15 ust.
           1 i 4 i w art. 15a ust. 1 i 2, z uwzględnieniem charakteru
           poszczególnych programów.";
5) art. 16 otrzymuje brzmienie:
    "Art. 16. 1. Reklamy powinny być wyraźnie wyodrębnione w programie i
            oznaczone w sposób nie budzący wątpliwości, że są reklamami i nie
            pochodzą od nadawcy. Dotyczy to odpowiednio telesprzedaży.
         2. Reklamy nie mogą zajmować więcej niż 15%, a reklamy nadawane
           łącznie z telesprzedażą, z zastrzeżeniem ust. 3, więcej niż 20%
           dziennego czasu nadawania programu i nie więcej niż 12 minut w
           ciągu godziny.
         3. Bloki programowe poświęcone wyłącznie telesprzedaży nie mogą
           zajmować w programie więcej niż 3 godziny dziennego czasu
           nadawania programu, przy czym minimalny czas trwania takiego bloku
           wynosi 15 minut, a liczba tych bloków nie może przekraczać 8.
         4. Krajowa Rada określi, w drodze rozporządzenia, sposób prowadzenia
           w programach radiowych i telewizyjnych działalności reklamowej i
           telesprzedaży, z uwzględnieniem zasad określonych w ustawie. W
           rozporządzeniu Krajowa Rada określi:
           1) sposób ustalania dziennego czasu nadawania programu, o którym
             mowa w ust. 2 i 3,
           2) warunki nadawania reklam i telesprzedaży w programach,
           3) wymagania dotyczące osób, których głos lub wizerunek jest
             wykorzystywany w reklamach, z uwzględnieniem zakresu ograniczeń w
             prowadzeniu przez nie innych audycji w programach radiowych i
             telewizyjnych,
           4) zakres udostępniania przez nadawcę czasu wykorzystywanego na
             reklamy i telesprzedaż, w tym maksymalny wymiar czasu w okresie
             rocznym dla jednego przedsiębiorcy lub ugrupowania gospodarczego,
           5) sposób prowadzenia i przechowywania przez nadawcę ewidencji
             czasu nadawanych reklam i telesprzedaży oraz zakres danych
             objętych tą ewidencją.";
6) dodaje się art. 16a-16c w brzmieniu:
    "Art. 16a. 1. Reklamy i telesprzedaż są nadawane pomiędzy audycjami, z
             zastrzeżeniem ust. 2-7.
         2. Audycję można przerwać w celu nadania reklamy lub telesprzedaży,
           o ile nie stanowi to uszczerbku dla wartości audycji i nie narusza
           uprawnień właścicieli praw autorskich.
         3. W transmisjach zawodów sportowych zawierających przerwy
           wynikające z przepisów ich rozgrywania, transmisjach innych
           wydarzeń zawierających przerwy oraz w audycjach składających się z
           autonomicznych części, reklamy lub telesprzedaż mogą być nadawane
           wyłącznie w tych przerwach lub pomiędzy poszczególnymi częściami.
         4. Krajowa Rada określa, w drodze rozporządzenia, szczegółowe zasady
           ograniczeń w zakresie przerywania filmów fabularnych i
           telewizyjnych w celu nadania reklamy lub telesprzedaży.
         5. Audycje inne niż określone w ust. 3, mogą być przerywane w celu
           nadania reklam lub telesprzedaży, jeżeli okres pomiędzy kolejnymi
           przerwami w danej audycji wynosi, w programie telewizyjnym co
           najmniej 20 minut, a w programie radiowym co najmniej 10 minut.
         6. Nie można przerywać w celu nadania reklam lub telesprzedaży:
           1) serwisów informacyjnych i magazynów na temat aktualnych
             wydarzeń,
           2) audycji o treści religijnej,
           3) audycji publicystycznych, dokumentalnych i audycji
             przeznaczonych dla dzieci.
         7. Nie można przerywać w celu nadania reklam lub telesprzedaży
           audycji w programach publicznej radiofonii i telewizji, z
           wyjątkiem audycji, o których mowa w ust. 3.
      Art. 16b. 1. Zakazana jest reklama:
           1) wyrobów tytoniowych, rekwizytów tytoniowych, produktów
             imitujących wyroby lub rekwizyty tytoniowe oraz symboli
             związanych z używaniem tytoniu,
           2) napojów alkoholowych,
           3) usług medycznych i leków wydawanych wyłącznie z przepisu
             lekarza,
           4) gier losowych i zakładów wzajemnych, z wyjątkiem gier
             liczbowych, loterii pieniężnych i fantowych.
         2. Zakazuje się nadawania reklam:
           1) nawołujących bezpośrednio niepełnoletnich do nabywania produktów
             lub usług,
           2) zachęcających niepełnoletnich do wywierania presji na rodziców
             lub inne osoby w celu skłonienia ich do zakupu reklamowanych
             produktów lub usług,
           3) wykorzystujących zaufanie niepełnoletnich, jakie pokładają oni w
             rodzicach, nauczycielach i innych osobach,
           4) w nieuzasadniony sposób ukazujących niepełnoletnich w
             niebezpiecznych sytuacjach,
           5) oddziaływujących w sposób ukryty na podświadomość.
         3. Reklama nie może:
           1) naruszać godności ludzkiej,
           2) zawierać treści dyskryminujących ze względu na rasę, płeć lub
             narodowość,
           3) ranić przekonań religijnych lub politycznych,
           4) zagrażać fizycznemu, psychicznemu lub moralnemu rozwojowi
             niepełnoletnich,
           5) sprzyjać zachowaniom zagrażającym zdrowiu, bezpieczeństwu lub
             ochronie środowiska.
         4. Przepisy ust. 1-3 stosuje się odpowiednio do telesprzedaży.
      Art. 16c. Zakazane jest nadawanie kryptoreklamy.";
7) art. 17 otrzymuje brzmienie:
      "Art. 17. 1. Sponsorowane audycje lub inne przekazy są oznaczane przez
             wskazanie sponsora na ich początku lub na końcu. Wskazanie
             sponsora może zawierać tylko jego nazwę, firmę, znak towarowy
             lub inne oznaczenie indywidualizujące przedsiębiorcę, jego
             działalność, towar lub usługę.
         2. Wskazanie sponsora nie może zawierać nazwy, znaku towarowego lub
           innego oznaczenia indywidualizującego przedsiębiorcę, jego
           działalność, towar lub usługę, których reklama jest zakazana w
           art. 16b ust. 1 pkt 1 i 3.
         3. Sponsor nie może wpływać na treść audycji lub innego przekazu
           oraz ich miejsce w programie w sposób ograniczający samodzielność
           nadawcy. Sponsorowanie nie zwalnia nadawcy od odpowiedzialności za
           treść audycji.
         4. Sponsorowane audycje lub inne przekazy nie mogą zachęcać do kupna
           lub innego udostępniania towarów lub usług sponsora lub osoby
           trzeciej.
         5. Zabronione jest sponsorowanie audycji lub innych przekazów, z
           zastrzeżeniem ust. 6, przez:
           1) partie polityczne,
           2) związki zawodowe,
           3) organizacje pracodawców,
           4) osoby fizyczne lub osoby prawne, których zasadniczą działalność
             stanowi produkcja lub sprzedaż towarów lub świadczenie usług, o
             których mowa w art. 16b ust. 1.
         6. Zabronione jest sponsorowanie transmisji sportowych przez
           podmioty wymienione w ust. 5 pkt 1-3 oraz przez przedsiębiorców,
           których główna działalność polega na produkcji, sprzedaży lub
           innym udostępnianiu towarów lub usług, których reklama jest
           zakazana zgodnie z art. 16b ust. 1 pkt 1.
         7. Zabronione jest sponsorowanie:
           1) serwisów informacyjnych, z wyjątkiem sportowych i prognozy
             pogody,
           2) audycji publicystycznych o treści społeczno-politycznej,
           3) audycji poradniczych i konsumenckich,
           4) audycji wyborczych lub bezpośrednio związanych z kampanią
             wyborczą.
         8. Krajowa Rada określi, w drodze rozporządzenia, sposób
           sponsorowania audycji lub innych przekazów, z uwzględnieniem zasad
           określonych w ust. 1-7, w tym w szczególności czas emisji,
           wskazania sponsora oraz sposób rozpowszechniania informacji o
           sponsorze w zapowiedzi audycji albo po zakończeniu audycji lub
           innego przekazu, a także w czasie trwania audycji lub innego
           przekazu. W rozporządzeniu Krajowa Rada określi sposób prowadzenia
           i przechowywania przez nadawcę ewidencji sponsorowanych audycji
           lub innych przekazów oraz zakres informacji objętych tą
           ewidencją.";
8) art.18 otrzymuje brzmienie:
      "Art. 18. 1. Audycje lub inne przekazy nie mogą propagować działań
             sprzecznych z prawem, z polską racją stanu oraz postaw i
             poglądów sprzecznych z moralnością i dobrem społecznym, w
             szczególności nie mogą zawierać treści dyskryminujących ze
             względu na rasę, płeć lub narodowość.
         2. Audycje lub inne przekazy powinny szanować przekonania religijne
           odbiorców, a zwłaszcza chrześcijański system wartości.
         3. Audycje lub inne przekazy nie mogą sprzyjać zachowaniom
           zagrażającym zdrowiu lub bezpieczeństwu oraz zachowaniom
           zagrażającym środowisku naturalnemu.
         4. Zabronione są audycje lub inne przekazy zagrażające fizycznemu,
           psychicznemu lub moralnemu rozwojowi niepełnoletnich, w
           szczególności zawierające treści pornograficzne lub w sposób
           nieuzasadniony i nadmierny eksponujące przemoc.
         5. Audycje lub inne przekazy, które mogą zagrażać fizycznemu,
           psychicznemu i moralnemu rozwojowi niepełnoletnich, inne niż te o
           których mowa w ust. 4, nie mogą być rozpowszechniane między
           godziną 6 a godziną 23.
         6. Krajowa Rada określi, w drodze rozporządzenia, szczegółowe zasady
           kwalifikowania, rozpowszechniania i sposób zapowiadania audycji
           lub innych przekazów, o których mowa w ust. 5.
         7. Nadawcy dbają o poprawność języka swoich programów i
           przeciwdziałają jego wulgaryzacji.";
9) art. 20 otrzymuje brzmienie:
      "Art. 20. 1. Nadawca utrwala audycje, reklamy lub inne przekazy na
             odpowiednich nośnikach i przechowuje je przez okres 28 dni od
             dnia rozpowszechnienia audycji, reklamy lub innego przekazu. Po
             upływie tego okresu przechowuje się zapisy audycji, reklamy lub
             innego przekazu będącego przedmiotem postępowania przed organem
             państwowym do czasu zakończenia tego postępowania.
         2. Osobie, która twierdzi, że treść audycji, reklamy lub innego
           przekazu narusza jej prawa, należy na jej pisemny wniosek i na
           koszt nadawcy udostępnić zapis audycji, reklamy lub innego
           przekazu albo wydać taki zapis na jej koszt, w terminie 7 dni od
           dnia złożenia wniosku.
         3. W przypadku odmowy udostępnienia zapisu audycji, reklamy lub
           innego przekazu, osobie, o której mowa w ust. 2, służy roszczenie
           o udostępnienie zapisu na drodze sądowej; sądem właściwym w tych
           sprawach jest sąd okręgowy.
         4. Krajowa Rada określi, w drodze rozporządzenia, sposoby utrwalania
           i przechowywania audycji, reklam i innych przekazów przez
           nadawców, z uwzględnieniem zakresu informacji o przechowywanych
           materiałach.";
10) dodaje się art. 20b w brzmieniu:
      "Art. 20b. 1. Nadawca programu telewizyjnego może nadać bezpośrednią
             transmisję z wydarzenia o zasadniczym znaczeniu społecznym,
             zwanego dalej "ważnym wydarzeniem", tylko:
           1) w programie ogólnokrajowym w rozumieniu ustawy lub koncesji,
             dostępnym w całości bez opłaty, z wyłączeniem opłat określonych w
             rozdziale 7 i podstawowych opłat pobieranych przez operatorów
             sieci kablowych lub
           2) jeżeli to samo wydarzenie jest transmitowane przez nadawcę
             programu spełniającego wymogi określone w pkt 1, na podstawie
             umowy z nadawcą, który nabył prawa do transmisji danego
             wydarzenia lub z innym uprawnionym, z zastrzeżeniem ust. 6.
         2. Ze względu na duże zainteresowanie społeczne za ważne wydarzenia
           uważa się między innymi:
           1) letnie i zimowe Igrzyska Olimpijskie,
           2) półfinały i finały mistrzostw świata i Europy w piłce nożnej, a
             także wszelkie inne mecze w ramach tych imprez z udziałem
             reprezentacji Polski, w tym mecze eliminacyjne,
           3) inne mecze z udziałem reprezentacji Polski w piłce nożnej w
             ramach oficjalnych rozgrywek oraz mecze z udziałem polskich
             klubów w ramach Ligi Mistrzów i Pucharu UEFA.
         3. Krajowa Rada może, w drodze rozporządzenia, określić listę
           innych, niż wymienione w ust. 2, ważnych wydarzeń, uwzględniając
           stopień społecznego zainteresowania określonym wydarzeniem i
           znaczenie tego wydarzenia dla życia społecznego, gospodarczego i
           politycznego.
         4. Jeżeli przewiduje się organizację ważnego wydarzenia w częściach,
           to każdą taką część uważa się za ważne wydarzenie.
         5. Przepis ust. 1 stosuje się do nadań z opóźnieniem, jeżeli
           opóźnienie nadania transmisji z ważnego wydarzenia nie przekracza
           24 godzin i wynika z ważnych powodów, w szczególności:
           1) z czasu, w którym odbywa się dane wydarzenie, obejmującego okres
             między godziną 24 a godziną 6 czasu obowiązującego na obszarze
             Rzeczypospolitej Polskiej,
           2) z pokrywaniem się w czasie ważnych wydarzeń lub ich części.
         6. Przepisu ust. 1 nie stosuje się, jeżeli dany nadawca wykaże, że
           żaden nadawca programu spełniającego wymogi określone w ust. 1 pkt
           1 nie wyraził gotowości zawarcia umowy umożliwiającej nadanie
           transmisji zgodnie z ust. 1 pkt 2.
         7. Krajowa Rada w zakresie wynikającym z wiążących Rzeczpospolitą
           Polską umów międzynarodowych może, w drodze rozporządzenia,
           określić:
           1) listy wydarzeń uznanych przez inne państwa europejskie za ważne
             wydarzenia,
           2) zasady wykonywania wyłącznych praw do telewizyjnych transmisji
             wydarzeń, o których mowa w pkt 1, w sposób zapewniający, że
             wykonywanie tych praw przez nadawców podlegających ustawie nie
             pozbawi odbiorców w danym państwie możliwości odbioru tych
             wydarzeń na zasadach określonych przez dane państwo zgodnie z
             przepisami prawa międzynarodowego.";
11) w art. 36 w ust. 1 pkt 4 otrzymuje brzmienie:
     "4) przewidywany udział audycji, o których mowa w art. 15 ust. 1 i 4, w
       programie telewizyjnym, albo utworów, o których mowa w art. 15 ust. 2
       i 3, w programie radiowym lub telewizyjnym,";
12) dodaje się art. 39a w brzmieniu:
      "Art. 39a. 1. Koncesja może być udzielona na rozpowszechnianie w
             sieciach kablowych lub w sposób rozsiewczy satelitarny programu
             poświęconego wyłącznie:
           1) telesprzedaży,
           2) promocji działalności własnej nadawcy.
         2. Do programów, o których mowa w ust. 1, stosuje się odpowiednio
           przepisy ustawy, z wyłączeniem przepisów art. 15-15b.
         3. Do programów, o którym mowa w ust. 1 pkt 1, nie stosuje się:
           1) ograniczenia dopuszczalnego wymiaru czasowego reklam i
             telesprzedaży w ciągu godziny określonego w art. 16 ust. 2,
           2) przepisów art. 16 ust. 3 oraz art. 16a.";
13) dodaje się art. 40a w brzmieniu:
      "Art. 40a. 1. Nabycie lub objęcie udziałów albo akcji, bądź nabycie
             prawa z udziałów lub akcji przez podmiot zagraniczny w spółce,
             która posiada koncesję na rozpowszechnianie programu, wymaga
             zezwolenia Przewodniczącego Krajowej Rady, do którego stosuje
             się odpowiednio przepisy art. 33 ust. 3, art. 35 ust. 2, art. 36
             ust. 2 oraz art. 38.
         2. Czynności, o których mowa w ust. 1, dokonane przez podmiot
           zależny od podmiotu zagranicznego uważa się za czynność dokonaną
           przez podmiot dominujący w rozumieniu art. 4 pkt 16 ustawy z dnia
           21 sierpnia 1997 r. - Prawo o publicznym obrocie papierami
           wartościowymi (Dz.U. Nr 118, poz. 754 i Nr 141, poz. 945, z 1998
           r. Nr 107, poz. 669 i Nr 113, poz. 715).
         3. Przewodniczący Krajowej Rady wydaje i cofa zezwolenie, o którym
           mowa w ust. 1, na podstawie uchwały Krajowej Rady.
         4. Czynności dokonane bez zezwolenia są nieważne.";
14) w art. 44 skreśla się ust. 6;
15) w art. 53 ust. 1 otrzymuje brzmienie:
     "1. Jeżeli nadawca narusza obowiązek wynikający z art. 15 ust. 1-4, art.
       15a ust. 1, art. 16 ust. 1-3, art. 16a ust. 1-3 oraz ust. 5 i 6, art.
       16b, art. 16c, art. 17 ust. 1-7, art. 20 ust. 1, art. 20b ust. 1 i 6
       lub z przepisów wydanych na podstawie art. 15 ust. 5, art. 15a ust. 4,
       art. 15b, art. 16 ust. 4, art. 16a ust. 4, art. 17 ust. 8 i art. 18
       ust. 6, Przewodniczący Krajowej Rady wydaje decyzję nakładającą na
       nadawcę karę pieniężną w wysokości do 50% rocznej opłaty za używanie
       częstotliwości przeznaczonej do nadawania programu, a w przypadku gdy
       nadawca nie uiszcza opłaty za częstotliwość, karę pieniężną w
       wysokości do 10% przychodu nadawcy, osiągniętego w poprzednim roku
       podatkowym.".
                                       
                                    Art. 2.
W ustawie z dnia 7 października 1999 r. o języku polskim (Dz.U. Nr 90, poz.
999) w art. 17 skreśla się pkt 1.
                                    Art. 3.
Prezes Rady Ministrów ogłosi w Dzienniku Ustaw Rzeczypospolitej Polskiej
jednolity tekst ustawy z dnia 29 grudnia 1992 r. o radiofonii i telewizji z
uwzględnieniem zmian wynikających z przepisów ogłoszonych przed dniem wydania
jednolitego tekstu.
                                       
                                    Art. 4.
Ustawa wchodzi w życie po upływie 30 dni od dnia ogłoszenia.
                           
