



Dz.U. z 2000 r. Nr 68, poz. 805
                                      
                                      
                                   USTAWA
                          z dnia 20 lipca 2000 r.
                                      
   o zmianie ustawy o podatku od towarów i usług oraz o podatku akcyzowym
                        i ustawy o opłacie skarbowej
                                      
                                      
                                   Art. 1.
W ustawie z dnia 8 stycznia 1993 r. o podatku od towarów i usług oraz o
podatku akcyzowym (Dz.U. Nr 11, poz. 50, Nr 28, poz. 127 i Nr 129, poz. 599,
z 1994 r. Nr 132, poz. 670, z 1995 r. Nr 44, poz. 231 i Nr 142, poz. 702 i
703, z 1996 r. Nr 137, poz. 640, z 1997 r. Nr 111, poz. 722, Nr 123, poz.
776 i 780, Nr 137, poz. 926, Nr 141, poz. 943 i Nr 162, poz. 1104, z 1998 r.
Nr 139, poz. 905 i Nr 161, poz. 1076 oraz z 1999 r. Nr 50, poz. 499, Nr 57,
poz. 596 i Nr 95, poz. 1100) wprowadza się następujące zmiany:
1) w art. 2 w ust. 3 po pkt 3b dodaje się pkt 3c w brzmieniu:
     "3c) dostarczenia produktów rolnych na podstawie umowy kontraktacji,";
2) w art. 4:
   a) w pkt 11 po wyrazach w nawiasie kropkę zastępuje się przecinkiem,
   b) dodaje się pkt 12-17 w brzmieniu:
         "12) działalności rolniczej - rozumie się przez to produkcję
            roślinną i zwierzęcą, w tym również produkcję materiału
            siewnego, szkółkarskiego, hodowlanego oraz reprodukcyjnego,
            produkcję warzywniczą, gruntową, szklarniową i pod folią,
            produkcję roślin ozdobnych, grzybów uprawnych i sadowniczą,
            hodowlę i produkcję materiału zarodowego zwierząt, ptactwa i
            owadów użytkowych, produkcję zwierzęcą typu przemysłowego lub
            fermowego oraz hodowlę ryb słodkowodnych i pozostałych zwierząt
            wodnych żywych, a także uprawy w szklarniach i ogrzewanych
            tunelach foliowych, uprawy grzybów i ich grzybni, uprawy roślin
            "in vitro", fermową hodowlę i chów drobiu rzeźnego i nieśnego,
            wylęgarnie drobiu, hodowlę i chów zwierząt futerkowych i
            laboratoryjnych, hodowlę dżdżownic, hodowlę entomofagów,
            hodowlę jedwabników, prowadzenie pasiek oraz hodowlę i chów
            innych zwierząt poza gospodarstwem rolnym oraz sprzedaż
            produktów gospodarki leśnej i łowieckiej, z wyjątkiem drewna
            liściastego, iglastego i egzotycznego (SWW: 4311,  4312 i
            4319),
          13) gospodarstwie rolnym - rozumie się przez to gospodarstwo rolne
            w rozumieniu przepisów o podatku rolnym,
          14) gospodarstwie leśnym - rozumie się przez to gospodarstwo
            prowadzone przez podatnika, na którym ciąży obowiązek podatkowy
            w podatku leśnym, w rozumieniu przepisów o lasach,
          15) gospodarstwie rybackim - rozumie się przez to prowadzenie
            działalności w zakresie hodowli ryb słodkowodnych oraz
            pozostałych zwierząt wodnych żywych,
          16) rolniku ryczałtowym - rozumie się przez to podatnika
            korzystającego ze zwolnienia od podatku na podstawie art. 7
            ust. 1 pkt 7,
          17) produktach rolnych - rozumie się przez to towary wymienione w
            załączniku nr 8.";
3) w art. 5 po ust. 1 dodaje się ust. 1a i 1b w brzmieniu:
    "1a. W przypadku osób fizycznych prowadzących gospodarstwo rolne, leśne
       lub rybackie za podatnika uważa się osobę, która złoży zgłoszenie
       rejestracyjne, o którym mowa w art. 9 ust. 1.
     1b. Przepis ust. 1a stosuje się odpowiednio do osób fizycznych
       prowadzących działalność rolniczą w rozumieniu art. 4 pkt 12 w
       innych niż wymienione w ust. 1a przypadkach.";
4) w art. 7:
   a) w ust. 1:
     - skreśla się pkt 1,
     - pkt 3 otrzymuje brzmienie:
          "3) eksport usług określonych w pkt 2, jeżeli nie został
            dotrzymany warunek, o którym mowa w art. 18 ust. 3,",
     - w pkt 6 kropkę zastępuje się przecinkiem i dodaje się pkt 7 w
       brzmieniu:
          "7) sprzedaż produktów rolnych, z wyjątkiem importu, dokonywaną
            przez rolnika ryczałtowego, z wyjątkiem sprzedaży produktów
            rolnych dokonywanej przez:
           a) rolników ryczałtowych, o których mowa w ust. 2b,
           b) podatników obowiązanych na podstawie odrębnych przepisów do
             prowadzenia ksiąg rachunkowych.",
   b) dodaje się ust. 2a-2d w brzmieniu:
         "2a. Zwolnienie określone w ust. 1 pkt 7 nie dotyczy działalności
            handlowej, za którą uważa się odprzedaż w stanie
            nieprzetworzonym nabytych wcześniej produktów rolnych.
          2b. Rolnik ryczałtowy dokonujący sprzedaży produktów rolnych
            zwolnionych od podatku na podstawie ust. 1 pkt 7 może
            zrezygnować z tego zwolnienia pod warunkiem:
              1) dokonania w poprzednim roku podatkowym sprzedaży produktów
               rolnych, z wyłączeniem produktów importowanych oraz
               sprzedaży, o której mowa w art. 7 ust. 2a, o wartości
               przekraczającej 20.000 zł, oraz
              2) dokonania zgłoszenia rejestracyjnego, o którym mowa w art.
               9 ust. 1 i 1a, oraz
              3) prowadzenia ewidencji sprzedaży i zakupów towarów i usług
               umożliwiającej sporządzanie deklaracji dla potrzeb podatku od
               towarów i usług.
          2c. Rolnik ryczałtowy, który zamierza zrezygnować ze zwolnienia
            określonego w ust. 1 pkt 7, obowiązany jest do prowadzenia
            ewidencji, o której mowa w art. 27 ust. 1, przez okres co
            najmniej trzech kolejnych miesięcy poprzedzających bezpośrednio
            miesiąc, od którego rolnik ten rezygnuje ze zwolnienia.
          2d. Podatnicy, o których mowa w ust. 2b, którzy zrezygnowali ze
            zwolnienia od podatku, mogą po upływie 3 lat od daty rezygnacji
            ze zwolnienia ponownie skorzystać ze zwolnienia określonego w
            ust. 1 pkt 7.";
5) w art. 9 po ust. 1 dodaje się ust. 1a w brzmieniu:
     "1a. W przypadku osób fizycznych, o których mowa w art. 5 ust. 1a i 1b,
       zgłoszenie rejestracyjne może być dokonane wyłącznie przez jedną z
       osób, na które będą wystawiane faktury przy zakupie towarów i usług
       i które będą wystawiały faktury przy sprzedaży produktów rolnych.";
6) w art. 10:
   a) w ust. 1 kropkę zastępuje się przecinkiem i dodaje wyrazy "z
     zastrzeżeniem ust. 1a i 1b.",
   b) po ust. 1 dodaje się ust. 1a i 1b w brzmieniu:
     "1a. Podatnicy, o których mowa w art. 7 ust. 2b, sprzedający wyłącznie
       produkty rolne mogą składać w urzędzie skarbowym deklaracje
       podatkowe dla potrzeb podatku od towarów i usług za okresy kwartalne
       w terminie do 25 dnia miesiąca następującego po kwartale, w którym
       powstał obowiązek podatkowy, po uprzednim pisemnym zawiadomieniu
       urzędu skarbowego w terminie do końca kwartału poprzedzającego
       kwartał, za który po raz pierwszy będzie składana deklaracja.
     1b. Podatnicy, o których mowa w ust. 1a, mogą ponownie składać
       deklaracje dla potrzeb podatku od towarów i usług za okresy
       miesięczne, nie wcześniej jednak niż po upływie czterech kwartałów,
       w których rozliczali się za okresy kwartalne.",
   c) w ust. 4 wyrazy "wzór deklaracji, o których mowa w ust. 1" zastępuje
     się wyrazami "wzory deklaracji, o których mowa w ust. 1 i 1a";
7) w art. 14:
   a) po ust. 1 dodaje się ust. 1a w brzmieniu:
      "1a. W przypadku prowadzenia przez rolnika ryczałtowego korzystającego
         ze zwolnienia określonego w art. 7 ust. 1 pkt 7 także innej
         działalności niż działalność rolnicza do wartości sprzedaży, o
         której mowa w ust. 1 pkt 1 oraz w ust. 7, dokonywanej przez tego
         podatnika nie wlicza się sprzedaży produktów rolnych pochodzących
         z prowadzonej przez niego działalności rolniczej.",
   b) w ust. 7a kropkę zastępuje się przecinkiem i dodaje wyrazy "z
     zastrzeżeniem art. 7 ust. 2d.";
8) w art. 18:
   a) w ust. 1 wyrazy "ust. 2 i 3" zastępuje się wyrazami "ust. 1a, 2 i 3",
   b) po ust. 1 dodaje się ust. 1a w brzmieniu:
          "1a. Dla towarów wymienionych w załączniku nr 1 stawka podatku
             wynosi 3%.",
   c) ust. 3 otrzymuje brzmienie:
          "3. W eksporcie towarów i usług, w tym również w eksporcie usług,
            o których mowa w art. 7 ust. 1 pkt 2, oraz w eksporcie towarów
            i usług dokonywanym przez rolników ryczałtowych oraz podatników
            określonych w art. 14 ust. 1 pkt 2 stawka podatku wynosi 0%,
            pod warunkiem prowadzenia przez podatnika ewidencji określonej
            w art. 27 ust. 4.";
9) w art. 23 pkt 2 otrzymuje brzmienie:
     "2) może określić przypadki, w których następuje zwrot, i warunki
       zwrotu podatku naliczonego przy nabyciu towarów i usług wymienionych
       w art. 21 ust. 3, służących całkowicie lub częściowo czynnościom
       zwolnionym od podatku na podstawie art. 7 ust. 1 pkt 2,";
10) w art. 25 dodaje się ust. 4 w brzmieniu:
     "4. Minister właściwy do spraw finansów publicznych, w porozumieniu z
       ministrem właściwym do spraw rolnictwa i ministrem właściwym do
       spraw rozwoju wsi, uwzględniając specyfikę działalności rolniczej,
       może, w drodze rozporządzenia, określić listę towarów i usług lub
       przypadki, w których nabycie towarów i usług przez podatników
       prowadzących działalność rolniczą nie uprawnia do obniżenia podatku
       należnego o podatek naliczony w całości lub w części lub zwrotu
       różnicy podatku w całości lub w części.";
11) w art. 26 dotychczasową treść oznacza się jako ust. 1 i dodaje się ust.
  2 w brzmieniu:
     "2. Podatnicy, o których mowa w art. 10 ust. 1a, są obowiązani, bez
       wezwania przez urząd skarbowy, do obliczania i wpłacania podatku za
       okresy kwartalne w terminie do 25 dnia miesiąca następującego po
       kwartale, w którym powstał obowiązek podatkowy, na rachunek
       właściwego urzędu skarbowego, z zastrzeżeniem art. 11.";
12) w art. 27 w ust. 4 wyrazy "pkt 1 i 2 oraz zwolnionych od podatku na
  podstawie art. 14 ust. 1, 5 i 6" zastępuje się wyrazami "pkt 2 oraz
  zwolnionych od podatku na podstawie art. 7 ust. 1 pkt 7 i art. 14 ust. 1,
  5 i 6";
13) w art. 28 wyrazy "pkt 1 i 2" zastępuje się wyrazami "pkt 2, 5 i 7";
14) po art. 33 dodaje się art. 33a-33c w brzmieniu:
   "Art. 33a. 1. Rolnikowi ryczałtowemu dokonującemu sprzedaży produktów
            rolnych, pochodzących z własnej działalności rolniczej
            zwolnionej od podatku na podstawie art. 7 ust. 1 pkt 7,
            podatnikowi podatku od towarów i usług, który rozlicza ten
            podatek, przysługuje zryczałtowany zwrot podatku z tytułu
            nabywania niektórych środków produkcji dla rolnictwa
            opodatkowanych podatkiem od towarów i usług. Kwota
            zryczałtowanego zwrotu podatku jest wypłacana rolnikowi
            ryczałtowemu przez nabywcę produktów rolnych.
           2. Stawka zryczałtowanego zwrotu podatku, o którym mowa w ust. 1,
            wynosi 3% kwoty należnej z tytułu sprzedaży produktów rolnych,
            pomniejszonej o kwotę zryczałtowanego zwrotu podatku.
    Art.33b. 1. Podatnik podatku od towarów i usług nabywający produkty
            rolne od rolnika ryczałtowego wystawia w dwóch egzemplarzach
            fakturę dokumentującą zakup tych produktów. Oryginał faktury
            jest przekazywany sprzedawcy.
           2. Faktura dokumentująca zakup produktów rolnych, oznaczona jako
            "Faktura VAT RR", powinna zawierać co najmniej:
              1) imię i nazwisko lub nazwę albo nazwę skróconą sprzedawcy i
               nabywcy oraz ich adresy,
              2) numer identyfikacji podatkowej lub numer PESEL sprzedawcy i
               nabywcy,
              3) numer dowodu osobistego sprzedawcy lub innego dokumentu
               stwierdzającego jego tożsamość, datę wydania tego dokumentu i
               nazwę organu, który wydał dokument, jeżeli rolnik ryczałtowy
               sprzedający produkty rolne jest osobą fizyczną,
              4) datę dokonania zakupu oraz datę wystawienia i numer kolejny
               faktury,
              5) nazwy zakupionych produktów rolnych,
              6) jednostkę miary i ilość zakupionych produktów rolnych oraz
               oznaczenie (opis) klasy lub jakości tych produktów,
              7) cenę jednostkową zakupionego produktu rolnego, bez kwoty
               zryczałtowanego zwrotu podatku,
              8) wartość zakupionych produktów rolnych, bez kwoty
               zryczałtowanego zwrotu podatku,
              9) stawkę zryczałtowanego zwrotu podatku,
            10) kwotę zryczałtowanego zwrotu podatku od wartości
               zakupionych produktów rolnych,
            11) wartość zakupionych produktów rolnych wraz z kwotą
               zryczałtowanego zwrotu podatku,
            12) kwotę należności ogółem wraz z kwotą zryczałtowanego zwrotu
               podatku, wyrażoną cyfrowo i słownie,
            13) czytelne podpisy osób uprawnionych do wystawienia i
               otrzymania faktury lub podpisy oraz imiona i nazwiska tych
               osób.
           3. Faktura VAT RR powinna również zawierać oświadczenie
            sprzedawcy produktów rolnych w brzmieniu:
               "Oświadczam, że jestem rolnikiem ryczałtowym zwolnionym od
               podatku od towarów i usług na podstawie art. 7 ust. 1 pkt 7
               ustawy z dnia 8 stycznia 1993 r. o podatku od towarów i usług
               oraz o podatku akcyzowym.".
           4. Zryczałtowany zwrot podatku zwiększa u nabywcy produktów
            rolnych podatek naliczony, o którym mowa w art. 19 ust. 2 i 2a,
            w rozliczeniu za miesiąc, w którym dokonano zapłaty, pod
            warunkiem że:
              1) zakup produktów rolnych jest związany ze sprzedażą
               opodatkowaną,
              2) zapłata należności za produkty rolne, obejmująca również
               kwotę zryczałtowanego zwrotu podatku, nastąpiła na rachunek
               bankowy rolnika ryczałtowego,
              3) w dokumencie stwierdzającym dokonanie zapłaty, o której
               mowa w pkt 2, zostaną podane numer i data wystawienia faktury
               potwierdzającej zakup produktów rolnych.
           5. Za datę dokonania zapłaty uważa się datę wydania dyspozycji
            bankowej przekazania środków finansowych na rachunek bankowy
            rolnika ryczałtowego, o ile dyspozycja ta została zrealizowana.
           6. Warunek, o którym mowa w ust. 4 pkt 2, dotyczy tej części
            zapłaty, która stanowi różnicę między kwotą należności za
            sprzedane produkty rolne a kwotą należności za towary i usługi
            sprzedane rolnikowi ryczałtowemu przez nabywcę tych produktów
            rolnych.
           7. Rolnik ryczałtowy oraz podatnicy, o których mowa w ust. 1, są
            obowiązani przechowywać oryginały (kopie) faktur VAT RR przez
            okres 5 lat, licząc od końca roku, w którym wystawiono fakturę.
   Art. 33c.  Z zastrzeżeniem art. 7 ust. 2b, rolnik ryczałtowy w zakresie
          prowadzonej działalności rolniczej, o której mowa w art. 4 pkt
          12, sprzedający produkty rolne, jest zwolniony z obowiązku:
              1) wystawiania faktur, o których mowa w art. 32,
              2) prowadzenia ewidencji sprzedaży i zakupu towarów i usług,
              3) składania w urzędzie skarbowym deklaracji, o której mowa w
               art. 10 ust. 1,
              4) dokonania zgłoszenia rejestracyjnego, o którym mowa w art.
               9.";
15) w załączniku nr 1:
   a) tytuł załącznika otrzymuje brzmienie:
    "Wykaz towarów opodatkowanych stawką podatku w wysokości 3%",
   b) w poz. 12 na końcu stawia się przecinek i  dodaje wyrazy " z wyjątkiem
     drewna liściastego,  iglastego i egzotycznego (SWW: 4311, 4312 i
     4319)";
16) w załączniku nr 3 w poz. 26 w kolumnie trzeciej wyrazy "zwolnionych od
  podatku" zastępuje się wyrazami "opodatkowanych stawką podatku w wysokości
  3%",
17) dodaje się załącznik nr 8 w brzmieniu:
                               "Załącznik nr 8
    Wykaz towarów, od  sprzedaży których przysługuje zryczałtowany zwrot
                         podatku od towarów i usług
     Poz.  Symbol SWW      Nazwa towaru (grupy towarów)
      1         2                        3
      1       2342     Ryby oraz pozostałe zwierzęta wodne
                       żywe
      2    2343-1, -2  Ryby słodkowodne świeże i mrożone
      3      2549-4    Miód pszczeli standaryzowany
      4        40      Produkty upraw polowych i łąkowych, z
                       wyłączeniem produktów konsumpcyjnych
                       z roślin z innych stref klimatycznych
                       (SWW:4035)
      5        41      Produkty ogrodnictwa, z wyłączeniem
                       owoców południowych (SWW: 4133)
      6        42      Produkty hodowli
      7        43        Produkty gospodarki leśnej i
                           łowieckiej, z wyjątkiem drewna
                           liściastego, iglastego  i
                           egzotycznego (SWW: 4311, 4312 i
                           4319)"
                                      
                                   Art. 2.
W ustawie z dnia 31 stycznia 1989 r. o opłacie skarbowej (Dz.U. Nr 4, poz.
23 i Nr 74, poz. 443, z 1992 r. Nr 21, poz. 86, z 1993 r. Nr 11, poz. 50, z
1995 r. Nr 86, poz. 433 oraz z 1997 r. Nr 117, poz. 751 i Nr 137, poz. 926)
w art. 3 w ust. 1 w pkt 5 lit. a) wyrazy "art. 7 ust. 1 pkt 1 i 2" zastępuje
się wyrazami "art. 7 ust. 1 pkt 2 i 7".
                                      
                                   Art. 3.
1. Podatnicy podatku od towarów i usług są obowiązani do ustalenia wartości
  zapasów towarów zwolnionych od podatku na podstawie art. 7 ust. 1 pkt 1
  ustawy zmienianej w art. 1 według stanu na dzień 3 września 2000 r. po
  zakończeniu działalności.
2. Wartość zapasów towarów, o których mowa w ust. 1, ustala się na podstawie
  spisu z natury.
3. Przepis ust. 2 nie dotyczy podatników, którzy przed dniem wejścia w życie
  ustawy prowadzili ewidencję wartościową, ilościową lub wartościowoilościową,
umożliwiającą ustalenie wartości zapasów w dniu 3 września 2000
  r.
4. Wartość zapasów towarów, o których mowa w ust. 1, ustala się zgodnie z
  przepisami o rachunkowości.
5. Podatnicy, o których mowa w ust. 1, są obowiązani do zawiadomienia
  właściwego urzędu skarbowego o wartości zapasów towarów, o których mowa w
  tym przepisie, w terminie do dnia 20 września 2000 r.
6. Podatnicy podatku od towarów i usług mają prawo do obniżenia podatku
  należnego za wrzesień  2000 r. o kwotę odpowiadającą 3% wartości zapasów,
  o których mowa w ust. 1.
7. Jeżeli kwota, o którą podatnik może pomniejszyć podatek należny za
  wrzesień 2000 r., jest wyższa od kwoty tego podatku, różnica zwiększa
  podatek naliczony w rozliczeniu za październik 2000 r.
8. Przepisy ust. 1-7 nie dotyczą:
   1) podatników prowadzących działalność rolniczą w rozumieniu art. 4 pkt
     12 ustawy zmienianej w art. 1 w odniesieniu do zapasów towarów
     związanych z tą działalnością,
   2) podatników, którzy nie dopełnili obowiązku określonego w ust. 5,
   3) podatników wymienionych w art. 14 ust. 1, 5 i 6 ustawy zmienianej w
     art. 1,
   4) zapasów towarów, o których mowa w ust. 1, znajdujących się w dniu 3
     września  2000 r. u importerów tych towarów.
9. Minister właściwy do spraw finansów publicznych, w porozumieniu z
  ministrem właściwym do spraw rolnictwa i ministrem właściwym do spraw
  rozwoju wsi, uwzględniając specyfikę działalności rolniczej, może
  określić, w drodze rozporządzenia, dla niektórych grup podatników
  szczególne zasady rozliczeń z tytułu posiadania zapasów towarów, o których
  mowa w ust. 1.
   
                                   Art. 4.
Ustawa wchodzi w życie z dniem 4 września 2000 r., z wyjątkiem art. 3 ust. 1
- 4 i 8, które wchodzą w życie z dniem 28 sierpnia 2000 r.
                                      
    
 
 
