



Dz.U. z 1998 r. Nr 162, poz. 1113
                                    
                                        
                                        
                                        
                                     USTAWA
                            z dnia 3 grudnia 1998 r.
                                        
     o zmianie ustawy o zwrocie majątku  utraconego przez związki zawodowe i
   organizacje społeczne w wyniku wprowadzenia stanu wojennego oraz  ustawy o
      zmianie ustawy o zwrocie majątku utraconego przez związki zawodowe i
   organizacje społeczne w wyniku wprowadzenia stanu wojennego oraz o zmianie
                          ustawy o związkach zawodowych
                                        
                                     Art. 1.
W ustawie z dnia 25 października 1990 r. o zwrocie majątku utraconego przez
związki zawodowe i organizacje społeczne w wyniku wprowadzenia stanu wojennego
(Dz.U. z 1996 r. Nr 143, poz. 661 i z 1997 r. Nr 82, poz. 518) wprowadza się
następujące zmiany:
1) w art. 1 dodaje się ust. 4 w brzmieniu:
     "4. Jeżeli niemożliwe jest ustalenie podmiotu, o którym mowa w ust. 2 lub
       3, zobowiązanego do zwrotu majątku, obowiązek zwrotu obciąża Skarb
       Państwa.";
2) w art. 2:
   a) ust. 2 otrzymuje brzmienie:
     "2. Jeżeli jednostki organizacyjne, o których mowa w ust. 1, nie istnieją
       w dniu wejścia w życie ustawy bądź po tym dniu przestały istnieć, to
       zwrot składników majątkowych następuje na rzecz ogólnokrajowej
       organizacji związków zawodowych lub organizacji społecznej, w której
       była zrzeszona obecnie nie istniejąca jednostka organizacyjna, chyba że
       organizacje te na podstawie stosownych uchwał lub decyzji wskażą
       jednostki organizacyjne niższego szczebla, na rzecz których należy
       dokonać zwrotu majątku. W tym przypadku zwrot majątku następuje na rzecz
       tych jednostek.",
   b) dodaje się ust. 2a w brzmieniu:
      "2a. Przepis ust.2 stosuje się także wobec związków zawodowych i ich
         ogólnokrajowych organizacji oraz organizacji społecznych uznawanych za
         tożsame ze związkami i ich ogólnokrajowymi  organizacjami oraz
         organizacjami społecznymi rozwiązanymi w wyniku wprowadzenia stanu
         wojennego.",
   c) w ust. 3 w zdaniu drugim po wyrazach "bilansach lub innych dokumentach
     księgowych," dodaje się wyrazy "także w razie sporządzenia ich po dniu 12
     grudnia 1981 roku , ";
3) w art. 3:
   a) w ust. 1 wyrazy "art. 2 ust. 1 i 2" zastępuje się wyrazami "art. 2 ust.
     1, 2 i 2a",
   b) w ust. 2 wyrazy "art. 2 ust. 1 i 2" zastępuje się wyrazami "art. 2 ust.
     1, 2 i 2a";
4) w art. 31:
   a) ust. 1 otrzymuje brzmienie:
     "1. Związki zawodowe i organizacje społeczne, którym przekazano składniki
       majątkowe podlegające zwrotowi na podstawie art. 1 ust. 1, w przypadku
       ich zniszczenia, zaginięcia lub zużycia w stopniu uniemożliwiającym
       dalsze użytkowanie, obowiązane są do wypłaty odszkodowania w wysokości
       odpowiadającej wartości poszczególnych składników majątkowych według
       stanu na dzień ich przejęcia, powiększonej o kwotę odsetek obliczonych w
       sposób określony w ust. 2. W przypadku braku danych pozwalających na
       ustalenie wartości poszczególnych składników majątkowych według stanu na
       dzień ich przejęcia, podstawę ustalenia odszkodowania stanowi łączna
       wartość tych składników, stwierdzona w protokołach przekazania lub
       innych dokumentach, o których mowa w art. 2 ust. 3.",
   b) w ust. 6  po wyrazach   "o których   mowa  w ust. 4 i 5" dodaje się
     wyrazy "oraz w art. 1 ust. 4";
5) w art. 3{2}:
   a) ust. 1 otrzymuje brzmienie:
     "1. Różnica i nadpłata, o których mowa odpowiednio w art. 3{1} ust. 4 i 5,
       są kompensowane w formie:
         1) przeniesienia praw do składników majątkowych stanowiących własność
           Skarbu Państwa albo przeniesienia - w porozumieniu z właściwym
           organem gminy - praw do składników majątkowych stanowiących własność
           komunalną, za którą odpłatność pokryje Skarb Państwa,
         2) obligacji Skarbu Państwa.",
   b) ust. 3 skreśla się;
6) dodaje się art. 3{4}-3{11} w brzmieniu:
      "Art. 3{4}. 1. Podmiotowi uprawnionemu do uzyskania różnicy lub nadpłaty,
             o których mowa w art. 3{1} ust. 4 i 5, służy, z zastrzeżeniem art.
             10{1}, prawo zgłoszenia wyboru form kompensaty, w terminach
             określonych w ust. 2. W tych terminach dopuszczalne jest także
             zgłoszenie żądania kompensaty w obu formach wskazanych w art. 3{2}
             ust. 1 przez określenie jaka część zobowiązania ma być
             kompensowana w danej formie.
         2. Termin zgłoszenia właściwemu wojewodzie potwierdzonych ostatecznymi
           orzeczeniami Społecznej Komisji Rewindykacyjnej kwot zobowiązań
           podlegających kompensowaniu w formach określonych w art. 3{2} ust. 1
           upływa, w przypadku zobowiązań wynikających z orzeczeń:
           1) wydanych  do  dnia 30 listopada 1998 r. - z dniem  6 lutego  1999
             r.,
           2) wydanych od dnia 1 grudnia 1998 r. do dnia 31 maja  1999 r. - z
             dniem 20 lipca 1999 r.,
           3) wydanych po dniu 31 maja  1999 r. - z dniem 31 stycznia 2000 r.
       Art. 3{5}. 1. Właściwy wojewoda zawiadamia uprawnionego o ustawowym
              terminie, w którym  można dokonać zgłoszenia wyboru formy
              kompensaty, nie później niż na 14 dni przed upływem tego terminu.
              Brak takiego zawiadomienia nie wstrzymuje biegu terminu na
              dokonanie zgłoszenia  wyboru formy kompensaty.
         2. Prawo wyboru formy kompensaty wygasa, jeżeli uprawniony nie dokona
           zgłoszenia w terminie, o którym mowa w art. 3{4} ust. 2. W takim
           przypadku kompensata następuje w formie obligacji z zastrzeżeniem
           art. 3{8} i art. 10{1}.
       Art. 3{6}. 1. W przypadku wyboru przez uprawnionego kompensaty w formie
              określonej w art. 3{2} ust. 1 pkt 1 wojewoda, z zastrzeżeniem
              ust. 3 zdanie drugie i ust. 5 zdanie drugie, przedstawia, nie
              więcej niż dwukrotnie, oferty przeniesienia praw do określonych
              składników majątkowych mienia Skarbu Państwa lub komunalnego,
              wycenionych zgodnie z zasadami określonymi w odrębnych
              przepisach.
         2. Oferta może dotyczyć   tylko składników majątkowych o wartości nie
           przewyższającej łącznej wartości zgłoszonego przez uprawnionego
           zobowiązania oraz należnych odsetek ustawowych naliczonych do
           przewidywanego dnia przeniesienia na uprawnionego praw do składników
           majątkowych.
         3. Wojewoda przedstawia pierwszą ofertę kompensaty w formie
           przeniesienia praw do składników majątkowych, nie później niż w
           terminie 7 dni od dnia dokonania zgłoszenia, o którym mowa w art.
           3{4} ust. 1. Jeżeli wojewoda nie dysponuje składnikami majątkowymi
           umożliwiającymi złożenie oferty, w tym samym terminie zawiadamia o
           tym uprawnionego, a kompensata następuje w formie obligacji.
         4. Uprawniony jest obowiązany do złożenia oświadczenia o przyjęciu
           bądź odrzuceniu oferty, o której mowa w ust. 3, w terminie 7 dni od
           dnia jej przedstawienia; brak oświadczenia uprawnionego w tym
           terminie jest jednoznaczny z odrzuceniem  oferty.
         5. W przypadku odrzucenia pierwszej oferty, wojewoda przedstawia drugą
           ofertę w terminie 7 dni od dnia odrzucenia pierwszej oferty. Jeżeli
           wojewoda nie dysponuje składnikami majątkowymi umożliwiającymi
           złożenie oferty w tym samym terminie zawiadamia o tym uprawnionego,
           a kompensata następuje w formie obligacji.
         6. Uprawniony jest obowiązany do złożenia oświadczenia o przyjęciu lub
           odrzuceniu drugiej oferty w terminie 7 dni od dnia jej
           przedstawienia; brak oświadczenia uprawnionego w tym terminie jest
           jednoznaczny z odrzuceniem oferty.
         7. W przypadku gdy uprawniony odrzuci drugą ofertę, która została mu
           przedstawiona:
           1) przed dniem 6 lutego 1999 r. lub dniem 20 lipca 1999 r., to może
             w terminie do dnia  31 stycznia 2000 r., żądać kompensaty w
             obligacjach,
           2) przed lub po dniu 31 stycznia 2000 r., to może żądać kompensaty w
             gotówce, stanowiącej połowę wartości przyznanej kompensaty.
         8. Jeżeli w dniu przeniesienia na uprawnionego praw do składników
           majątkowych łączna wartość zgłoszonego do skompensowania
           zobowiązania oraz odsetek ustawowych naliczonych do tego dnia
           przewyższa lub jest niższa od wartości tych składników, wzajemne
           rozliczenie następuje w gotówce do końca roku, w którym nastąpiło
           uregulowanie zobowiązania.
         9. Koszty przeniesienia praw do składników majątkowych określonych w
           art. 3{2} ust. 1 pkt 1, pokrywane są z budżetu państwa w części
           dotyczącej budżetu właściwego wojewody.
         10. Kompensata w formie przeniesienia praw do składników majątkowych
           mienia Skarbu Państwa lub komunalnego następuje w terminie 6
           miesięcy od dnia przyjęcia przez uprawnionego oferty.
       Art. 3{7}. 1. W przypadku wyboru przez uprawnionego kompensaty w formie
              obligacji Skarbu Państwa ma on obowiązek wskazać rachunek
              papierów wartościowych otwarty w ramach umowy o świadczeniu usług
              brokerskich. Kompensata zobowiązań Skarbu Państwa w formie
              obligacji następuje wyłącznie poprzez przekazanie ich na wskazany
              rachunek.
         2. Brak wskazania przez uprawnionego rachunku papierów wartościowych
           na który mają być przekazane obligacje, upoważnia właściwego
           wojewodę do wszczęcia postępowania egzekucyjnego w administracji w
           celu doprowadzenia do wskazania przez uprawnionego odpowiedniego
           rachunku papierów wartościowych i nie powoduje po stronie Skarbu
           Państwa zwłoki w uregulowaniu zobowiązania w formie obligacji.
         3. Kompensata w formie obligacji następuje, z zastrzeżeniem art. 3{8}:
         1) w przypadku zgłoszeń, których termin upływa z dniem 6 lutego 1999
           r. - nie później niż do dnia 6 maja 1999 r.,
         2) w przypadku zgłoszeń, których termin upływa z dniem 20 lipca  1999
           r. - nie później niż do dnia 5 listopada 1999 r.,
         3) w przypadku zgłoszeń, których termin upływa z dniem 31 stycznia
           2000 r. - nie później niż do dnia 8 maja 2000 r.
         4. Minister Finansów określi, w drodze rozporządzenia, szczegółowe
           warunki emisji obligacji, o których mowa w art. 3{2} ust. 1 pkt 2, a
           w szczególności wartość nominalną, wysokość i sposób oprocentowania.
     Art. 3{8}. Minister Finansów może odstąpić od emisji obligacji, o których
           mowa w art. 3{2} ust. 1 pkt 2, jeżeli taka emisja byłaby niecelowa
           ze względu na zbyt niską łączną wartość zobowiązań Skarbu Państwa
           zgłoszonych w którymkolwiek z terminów określonych w art. 3{4} ust.
           2 oraz zobowiązań regulowanych na zasadach określonych w art. 3{5}
           ust. 2 oraz art. 3{6} ust. 3 zdanie drugie i ust. 5 zdanie drugie. W
           takim przypadku uregulowanie powyższych zobowiązań nastąpi w formie
           gotówkowej, także przez złożenie przedmiotu świadczenia do depozytu
           sądowego w okolicznościach określonych w art. 3{9}, w terminie
           odpowiednio:
           1) do dnia 31 grudnia 1999 r. dla zgłoszeń, o których mowa w art.
             3{4} ust. 2 pkt 1,
           2) do dnia 31 grudnia 2000 r. dla zgłoszeń, o których mowa w art.
             3{4} ust. 2 pkt 2,
           3) do dnia 31 grudnia 2001 r. dla zgłoszeń, o których mowa w art.
             3{4} ust. 2 pkt 3.
     Art. 3{9}. Wojewoda składa należną na podstawie przepisów niniejszej
           ustawy kwotę gotówki do depozytu sądowego, jeżeli:
           1) uprawniony podmiot odmawia jej przyjęcia albo wypłata należności
             natrafia na trudne do przezwyciężenia przeszkody,
           2) należność dotyczy podmiotu, który przestał istnieć po ustaleniu
             zobowiązania.
     Art. 3{10}. Rada Ministrów określi w drodze rozporządzenia:
           1) szczegółowe zasady i tryb regulowania zobowiązań Skarbu Państwa w
             formach określonych w art. 3{2} ust. 1, w tym:
             a) dane dotyczące treści zgłoszenia wyboru formy kompensaty oraz
               formy i treści ofert, o których mowa w art. 3{6} ust. 1;
               rozporządzenie powinno wymieniać takie rodzaje danych
               podlegających przedstawieniu w ofertach, które pozwolą
               uprawnionym na właściwe ustosunkowanie się do tych ofert oraz
               rodzaje danych, jakie powinno zawierać zgłoszenie wyboru formy
               kompensaty, aby mogło dojść do realizacji zobowiązania Skarbu
               Państwa,
             b) tryb ustalania składników majątkowych, o których mowa w art.
               3{2} ust. 1 pkt 1; rozporządzenie powinno określać sposób ich
               ustalania oraz gromadzenia i udostępniania danych dotyczących
               tych składników tak, aby zapewnić uprawnionym zapoznanie się z
               rzeczywistymi możliwościami kompensowania zobowiązań Skarbu
               Państwa w tej formie,
             c) zasady przekazywania przez wojewodów  Ministrowi Finansów
               informacji o zobowiązaniach Skarbu Państwa, w tym przeznaczonych
               do skompensowania w formie obligacji; rozporządzenie powinno
               określać terminy przekazywania informacji o zobowiązaniach
               Skarbu Państwa oraz formę i zakres takich informacji tak, aby
               umożliwić Ministrowi Finansów sprawdzenie zgodności tych
               informacji z treścią orzeczeń Społecznej Komisji Rewizyjnej,
               mających być źródłem zobowiązań Skarbu Państwa oraz weryfikację
               prawidłowości naliczania odsetek ustawowych, a także ocenę
               aktualnego stanu realizacji zobowiązań Skarbu Państwa i
               zaplanowanie środków budżetowych na pokrycie zobowiązań
               pozostałych do uregulowania,
             d) szczegółowe zasady realizacji obowiązku wskazania rachunku
               papierów wartościowych, na który mają być przekazane obligacje;
               rozporządzenie powinno określać terminy i tryb ustalania przez
               wojewodów rachunków papierów wartościowych, na które miałyby być
               przekazane obligacje, w sposób zapewniający uregulowanie
               zobowiązań Skarbu Państwa w tej formie w terminach
               przewidzianych w art.3{7} ust. 3,
           2) zasady regulowania zobowiązań Skarbu Państwa w formie gotówkowej,
             a w szczególności  obowiązki wojewodów w zakresie ustalania
             rachunku bankowego, na który ma być przekazana równowartość
             zobowiązania wraz z odsetkami ustawowymi,
           3) szczegółowe zasady prowadzenia ewidencji zobowiązań Skarbu
             Państwa, o których mowa w art. 3{1} ust. 4 i 5, obowiązki
             sprawozdawcze związane z tą ewidencją, a w szczególności dane
             podlegające wpisowi do ewidencji, w tym dotyczące powstania,
             wysokości i sposobu uregulowania zobowiązania Skarbu Państwa, tak,
             aby mogły one stanowić podstawę do sporządzania przez wojewodów
             informacji dla Ministra Finansów, o których mowa w pkt 1 lit. c,
             oraz corocznych ogólnych informacji dla Przewodniczącego Społecznej
             Komisji Rewindykacyjnej o stanie i formach realizacji zobowiązań
             Skarbu Państwa.
       Art. 3{11}. 1. Wojewodowie właściwi w sprawach, o których mowa w art. 1
              ust. 4 i w art. 3{1} ust. 4 i 5, prowadzą ewidencję zobowiązań
              Skarbu Państwa wynikających z ostatecznych orzeczeń Społecznej
              Komisji Rewindykacyjnej.
         2. Wpisowi do ewidencji podlegają w szczególności informacje:
           1) dotyczące kwoty zobowiązań, o których mowa w ust. 1,
           2) dotyczące dotrzymania lub braku dotrzymania terminu zgłoszenia
             wyboru form kompensaty, o których mowa w art. 3{2}  ust. 1,
           3) dotyczące formy, w której nastąpiło uregulowanie zobowiązania
             Skarbu Państwa i jego wartość.
         3. Ewidencja, o której mowa w ust. 1, jest jawna i ogólnie dostępna w
           siedzibie urzędu wojewody.";
7) art. 7 otrzymuje brzmienie:
       "Art. 7. 1. Komisja rozstrzyga sprawę, wydając orzeczenie mające moc
              decyzji administracyjnej.
         2. Orzeczenie Komisji jest ostateczne z dniem jego wydania i stanowi
           tytuł do wszczęcia postępowania egzekucyjnego w administracji.
         3. Na orzeczenie Komisji przysługuje skarga do Naczelnego Sądu
           Administracyjnego. Przed wniesieniem skargi należy w terminie 21 dni
           od dnia doręczenia orzeczenia zwrócić się do Komisji z wezwaniem do
           usunięcia naruszenia prawa. Skarga może być wniesiona po upływie 30
           dni a przed upływem 60 dni od dnia doręczenia wezwania, z
           zastrzeżeniem ust. 4.
         4. W terminie 30 dni od dnia wpływu wezwania Komisja może je
           uwzględnić przez uchylenie lub zmianę dotychczasowego orzeczenia. Od
           orzeczenia Komisji uwzględniającego wezwanie służy skarga do
           Naczelnego Sądu Administracyjnego w terminie 30 dni od dnia
           doręczenia orzeczenia, z pominięciem trybu wezwania.
         5. W sprawach zaskarżania orzeczeń Komisji nie stosuje się przepisu
           art. 34 ust. 3 ustawy z dnia 11 maja 1995 r. o Naczelnym Sądzie
           Administracyjnym (Dz.U. Nr 74, poz.368 i Nr 104, poz. 515 oraz z
           1997 r. Nr 75, poz.471, Nr 106, poz. 679, Nr 114, poz. 739 i Nr 144,
           poz. 971).
         6.  W sprawach rozpatrywanych ponownie przez Komisję w wyniku
           uchylenia orzeczenia przez Naczelny Sąd Administracyjny Komisja nie
           może wydać orzeczenia mniej korzystnego dla strony skarżącej niż
           orzeczenie uchylone, chyba że skargę wnosił również inny uczestnik
           postępowania.
         7. Orzeczenie Komisji staje się prawomocne z upływem terminu do
           dokonania wezwania, o którym mowa w ust. 3, a w przypadku złożenia
           wezwania - z upływem  terminu do wniesienia skargi bądź z dniem
           oddalenia lub odrzucenia skargi.";
8) dodaje się art. 7{1} w brzmieniu:
      "Art. 7{1}. 1. Przewodniczący Społecznej Komisji Rewindykacyjnej
             przedkłada Ministrowi Finansów ogólną informację o potencjalnych
             zobowiązaniach Skarbu Państwa, jakie mogą powstać z mocy orzeczeń
             tej Komisji w sprawach wszczętych a nie zakończonych:
           1) według stanu na dzień 31 grudnia 1998 r. -  w terminie do dnia 15
             stycznia 1999 r.,
           2) według stanu na dzień 30 czerwca 1999 r.  -  w terminie do dnia
             15 lipca 1999 r.,
           3) według stanu na dzień 31 stycznia 2000 r. - w terminie do dnia 15
             lutego 2000 r.
         2. Przewodniczący Społecznej Komisji Rewindykacyjnej współdziała z
           Ministrem Finansów w zakresie weryfikacji przesyłanych przez
           wojewodów informacji o zobowiązaniach Skarbu Państwa podlegających
           uregulowaniu w gotówce lub kompensowaniu w formie obligacji.
         3. Rada Ministrów, w drodze rozporządzenia, określi zasady
           współdziałania, o którym mowa w ust. 2; w szczególności
           rozporządzenie powinno określać terminy i przedmiot weryfikacji
           informacji przesyłanych przez wojewodów tak, aby ograniczyć ryzyko
           wypłacania przez Skarb Państwa nienależnych świadczeń oraz formę
           przedstawiania przez Przewodniczącego Społecznej Komisji
           Rewindykacyjnej - w oparciu o dane tej Komisji - wyników  badania
           zgodności informacji wojewody z treścią orzeczenia Społecznej
           Komisji Rewindykacyjnej  mającego być źródłem danego zobowiązania z
           zaznaczeniem czy nie istnieją okoliczności mogące uzasadniać
           zaniechanie wykonania lub wstrzymanie się z wykonaniem określonego
           zobowiązania przez Skarb Państwa.";
9) w art. 10 dodaje się ust. 3 w brzmieniu:
     "3. Nie uwzględnia się upływu terminu, o którym mowa w ust. 1, jeżeli w
       wyniku postępowania wszczętego na podstawie wniosku złożonego w tym
       terminie okaże się, że wnioskodawca uprawniony jest do zwrotu także
       innych składników majątkowych niż wskazane we wniosku i zażąda zwrotu
       tych składników.";
10) dodaje się art. 10{1} w brzmieniu:
    "Art. 10{1}.W przypadku zobowiązań Skarbu Państwa ustalonych w orzeczeniach
           Komisji, które uprawomocnią się po dniu 31 grudnia 1999 r.,
           kompensowanie zobowiązań nastąpi w formie gotówkowej, także przez
           złożenie przedmiotu świadczenia do depozytu sądowego w
           okolicznościach określonych w art. 3{9}.".
                                        
                                     Art. 2.
1. Uchyla się art. 3 ustawy z dnia 10 maja 1996 r. o zmianie ustawy o zwrocie
  majątku utraconego przez związki zawodowe i organizacje społeczne w wyniku
  wprowadzenia stanu wojennego oraz o zmianie ustawy o związkach zawodowych
  (Dz.U. Nr 75, poz. 355).
2. W sprawie o zwrot majątku, zakończonej orzeczeniem wydanym przed dniem 4
  sierpnia 1996 r., Społeczna Komisja Rewindykacyjna na wniosek strony zmienia
  dotychczasowe orzeczenie lub je uchyla i wydaje nowe orzeczenie
  rozstrzygające o istocie sprawy, w zakresie uwzględniającym treść przepisów:
   1) art. 2 ust. 3a, art. 3 ust. 3 i art. 3{1} ust. 2-5 i art. 10 ust. 2
     ustawy wymienionej w art. 1, dodanych ustawą wymienioną w ust. 1,
   2) art. 1 ust. 4, art. 2 ust. 2a i 10 ust. 3 ustawy wymienionej w art. 1,
     dodanych niniejszą ustawą,
   3) art. 2 ust. 2, art. 2 ust. 3, art. 3 ust. 1 i 2 oraz art. 3{1} ust. 1 i 6
     ustawy wymienionej w art.1, w brzmieniu ustalonym niniejszą ustawą,
   4) art. 2 ustawy wymienionej w ust. 1.
3. Wniosek, o którym mowa w ust. 2, składa się w terminie 6 miesięcy od dnia
  wejścia w życie niniejszej ustawy. Strona, która uchybi temu terminowi, może
  wystąpić o jego przywrócenie na zasadach określonych w art. 58 Kodeksu
  postępowania administracyjnego, składając jednocześnie wniosek, o którym mowa
  w ust. 2.
                                        
                                        
                                     Art. 3.
1. W sprawie o zwrot majątku, zakończonej orzeczeniem wydanym po dniu 3
  sierpnia 1996 r., Społeczna Komisja Rewindykacyjna na wniosek strony zmienia
  dotychczasowe orzeczenie lub je uchyla i wydaje nowe orzeczenie
  rozstrzygające o istocie sprawy, w zakresie uwzględniającym treść przepisów
  wymienionych w art. 2 ust. 2 pkt 2 i 3.
2. Do wniosku, o którym mowa w ust. 1, stosuje się przepis art. 2 ust. 3.
                                        
                                     Art. 4.
1. Przepis art. 7 ustawy, o której mowa w art. 1, w brzmieniu ustalonym
  niniejszą ustawą stosuje się do orzeczeń Społecznej Komisji Rewindykacyjnej
  wydanych przed dniem wejścia w życie niniejszej ustawy, z tym że termin do
  zwrócenia się do Komisji z wezwaniem do usunięcia naruszenia prawa wynosi 2
  miesiące od dnia wejścia w życie niniejszej ustawy.
2. W przypadku gdy przed dniem wejścia w życie niniejszej ustawy strona
  zwróciła się z wezwaniem do Społecznej Komisji Rewindykacyjnej do usunięcia
  naruszenia prawa i nie złożyła skargi do Naczelnego Sądu Administracyjnego,
  to termin do jej złożenia wynosi 2 miesiące od dnia wejścia w życie
  niniejszej ustawy.
                                     Art. 5.
1. Sprawy o zwrot majątku wszczęte, a nie zakończone przed dniem wejścia w
  życie niniejszej ustawy, podlegają jej przepisom.
2. Postępowania przed Naczelnym Sądem Administracyjnym w sprawach skarg na
  orzeczenia Społecznej Komisji Rewindykacyjnej wydane z powołaniem się na art.
  3 ustawy wymienionej w art. 2 ust. 1, które nie zostały zakończone do dnia
  wejścia w życie niniejszej ustawy, podlegają umorzeniu jako bezprzedmiotowe.
3. W przypadku umorzenia postępowania przed Naczelnym Sądem Administracyjnym w
  okolicznościach określonych w ust. 2, Społeczna Komisja Rewindykacyjna
  wszczyna z urzędu postępowanie, jeżeli zachodzi konieczność zmiany
  dotychczasowego orzeczenia lub jego uchylenia i wydania nowego orzeczenia
  rozstrzygającego o istocie sprawy, w zakresie uwzględniającym treść przepisów
  wymienionych w art. 2 ust. 2.
                                     Art. 6.
Zgłoszenia wyboru kompensaty w formie określonej w art. 3{2} ust 1 pkt 1 ustawy
wymienionej w art. 1, którego termin upływa z dniem 6 lutego 1999 r., można
dokonać nie wcześniej, niż po upływie 30 dni od dnia wejścia w życie niniejszej
ustawy.
                                        
                                     Art. 7.
1. Zobowiązania Skarbu Państwa wynikające z wydanych do dnia 31 grudnia 1998 r.
  orzeczeń Społecznej Komisji Rewindykacyjnej, stają się z dniem 1 stycznia
  1999 r. zobowiązaniami Skarbu Państwa reprezentowanego przez wojewodów z tym
  dniem właściwych miejscowo według siedzib wojewodów wskazanych w tych
  orzeczeniach.
2. Wojewodowie wskazani w orzeczeniach Społecznej Komisji Rewindykacyjnej, o
  których mowa w ust. 1, przekazują akta spraw zakończonych tymi orzeczeniami
  wojewodom właściwym w zakresie realizacji zobowiązań Skarbu Państwa od dnia 1
  stycznia 1999 r. wraz z informacją o realizacji poszczególnych zobowiązań
  według stanu na dzień 31 grudnia 1998 r.
3. Informacja, o której mowa w ust. 2, przesyłana jest także do wiadomości
  Ministra Finansów.
                                        
                                     Art. 8.
Ustawa wchodzi w życie z dniem ogłoszenia.
