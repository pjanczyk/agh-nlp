



Dz.U. z 2001 r. Nr 38, poz. 452
                                        
                                     USTAWA
                             z dnia 16 marca 2001 r.
                                        
                            o rolnictwie ekologicznym
                                        
                                        
                                   Rozdział 1
                                 Przepisy ogólne
                                        
                                     Art. 1.
 Ustawa reguluje:
   1) warunki prowadzenia produkcji rolnej i przetwórstwa rolno-spożywczego
     metodami ekologicznymi oraz system kontroli i certyfikacji tej produkcji i
     tego przetwórstwa,
   2) obrót produktami rolnictwa ekologicznego oraz ich znakowanie.
                                        
                                     Art. 2.
Użyte w ustawie określenia oznaczają:
   1) ekologiczne gospodarstwo rolne - gospodarstwo rolne, w którym produkcja
     rolna prowadzona jest metodami ekologicznymi,
   2) producent - osobę fizyczną lub osobę prawną produkującą, przetwarzającą
     lub wprowadzającą do obrotu produkty rolnictwa ekologicznego,
   3) produkt rolnictwa ekologicznego - płody rolne nieprzetworzone oraz
     produkty z nich powstałe, w tym także zwierzęta oraz produkty i przetwory
     pochodzenia zwierzęcego, które zostały wyprodukowane metodami
     ekologicznymi,
   4) produkcja prowadzona metodami ekologicznymi - sposób uzyskania produktu
     rolnictwa ekologicznego, w którym zastosowano w możliwie największym
     stopniu naturalne metody produkcji, nienaruszające równowagi
     przyrodniczej,
   5) jednostka certyfikująca - jednostkę organizacyjną, akredytowaną w
     krajowej jednostce akredytującej w zakresie prowadzenia certyfikacji
     zgodności w rolnictwie ekologicznym zgodnie z wymogami normy PN-EN 45011
     "Wymagania ogólne dotyczące działania jednostek prowadzących systemy
     certyfikacji wyrobów".
                                        
                                   Rozdział 2
       Warunki prowadzenia produkcji i przetwórstwa metodami ekologicznymi
                                        
                                     Art. 3.
Produkcja rolna w ekologicznym gospodarstwie rolnym jest prowadzona zgodnie z
zasadą zrównoważonego rozwoju, aktywizuje przyrodnicze mechanizmy produkcji
rolnej poprzez stosowanie naturalnych środków produkcji oraz zapewnia trwałą
żyzność gleby, zdrowotność roślin i zwierząt. W szczególności produkcja ta
polega na stosowaniu:
   1) płodozmianu i innych naturalnych metod utrzymywania lub podwyższania
     biologicznej aktywności i żyzności gleby,
   2) nawozów organicznych, środków ochrony roślin i środków żywienia zwierząt
     uzyskiwanych inaczej niż w drodze przemysłowej syntezy chemicznej,
   3) materiału siewnego oraz rozmnożeniowego otrzymywanego z roślin, które co
     najmniej przez jedno pokolenie, a w przypadku roślin wieloletnich co
     najmniej przez dwa sezony wegetacyjne były uprawiane z zachowaniem
     warunków, o których mowa w pkt 1 i 2,
   4) doboru gatunków i odmian roślin oraz gatunków i ras zwierząt,
     uwzględniającego ich naturalną odporność na choroby; w szczególności
     wykorzystującego populacje i rasy miejscowe.
                                     Art. 4.
1. Zwierzęta utrzymywane w ekologicznym gospodarstwie rolnym, z zastrzeżeniem
  ust. 2 i 3, mogą pochodzić tylko z ekologicznych gospodarstw rolnych.
2. Przy powiększaniu stada zwierząt do 10% klaczy i krów oraz do 20% owiec, kóz
  i loch może pochodzić spoza ekologicznego gospodarstwa rolnego.
3. Dopuszcza się, aby samce pochodziły spoza ekologicznego gospodarstwa
  rolnego.
4. W rozrodzie zwierząt zabrania się używania zarodków.
                                        
                                     Art. 5.
1. Ekologiczne gospodarstwo rolne spełnia następujące warunki:
   1) na jego terenie nie występują przekroczenia dopuszczalnych stężeń
     szkodliwych substancji zanieczyszczających powietrze, glebę i wodę,
   2) w całości gospodarstwa prowadzi się produkcję metodami ekologicznymi.
2. Dopuszcza się prowadzenie produkcji metodami ekologicznymi w części
  gospodarstwa rolnego, jeżeli grunty, obiekty produkcyjne oraz magazyny
  niezbędne do tej produkcji stanowią odrębną całość, a w obu częściach
  gospodarstwa nie uprawia się takich samych odmian roślin oraz nie prowadzi
  chowu lub hodowli takich samych gatunków zwierząt.
                                     Art. 6.
1 Pasiekę umiejscawia się na terenie, który spełnia wymogi określone w art. 5
  ust. 1 pkt 1, a w promieniu co najmniej 3 km od pasieki produkcja jest
  prowadzona metodami ekologicznymi lub znajdują się tereny, o których mowa w
  art. 10.
2. Pasieki tworzy się z rojów, które przez okres co najmniej jednego roku były
  utrzymywane w pasiekach, o których mowa w ust. 1.
3. Przy powiększaniu lub odnowie pasiek dopuszcza się wykorzystanie rocznie do
  10% liczby królowych i rojów niepochodzących z pasiek, o których mowa w ust.
  1, pod warunkiem, że zostaną one umieszczone w ulach z woskiem pochodzącym z
  pasiek  prowadzonych metodami ekologicznymi.
4. Pszczołom zapewnia się dostęp do roślin miodo- i pyłkodajnych i czystej wody
  w ilościach zaspokajających potrzeby pasieki.
5. Dokarmianie sztuczne pszczół możliwe jest tylko w sytuacji zagrożenia
  przetrwania rodzin pszczelich. Dopuszcza się wówczas stosowanie:
   1) miodu wyprodukowanego metodami ekologicznymi,
   2) melasy, cukru - pochodzących z produkcji metodami ekologicznymi.
6. Dokarmianie sztuczne może mieć miejsce wyłącznie pomiędzy ostatnim zbiorem
  miodu i na 15 dni przed rozpoczęciem następnego okresu wystąpienia
  nektarowania roślin.
                                        
                                     Art. 7.
W razie wystąpienia szkodliwych bezpośrednich oddziaływań na grunty rolne
gospodarstwa ekologicznego grunty te, na wniosek upoważnionej jednostki
certyfikującej, należy odizolować od tych oddziaływań przez zastosowanie barier
fizycznych, w szczególności w postaci zadrzewień śródpolnych lub żywopłotów.
                                        
                                     Art. 8.
1. W ekologicznym gospodarstwie rolnym lub w jego części, w której prowadzi się
  produkcję metodami ekologicznymi:
   1) mogą być przechowywane tylko nawozy, środki ochrony roślin, środki
     żywienia i leczenia zwierząt oraz materiał siewny dopuszczone do
     stosowania w rolnictwie ekologicznym,
   2) należy prowadzić działania mające na celu zrównoważenie produkcji
     roślinnej i zwierzęcej,
   3) liczba zwierząt nie powinna wpływać niekorzystnie na środowisko
     naturalne, przyjmując, że w wyprodukowanym przez nie, w ciągu roku,
     nawozie ilość azotu przypadającego na 1 ha nie przekroczy 170 kg,
   4) zapewnia się dobór gatunków roślin uprawnych, który gwarantuje
     samowystarczalność w zakresie środków żywienia zwierząt,
   5) żywienie zwierząt roślinożernych opiera się na jak największym
     wykorzystaniu pastwisk, a co najmniej 60% suchej masy dziennej porcji
     żywieniowej obejmuje pokarm z wypasu, pasze świeże, suszone lub kiszonki,
   6) zwierzęta po urodzeniu należy karmić mlekiem matki; okres karmienia
     cieląt powinien wynosić co najmniej 3 miesiące, owiec i kóz 45 dni, a
     trzody 40 dni,
   7) w żywieniu drobiu udział zbóż powinien wynosić co najmniej 65%.
2. Jeżeli spełnienie wymogu samowystarczalności, o którym mowa w ust. 1 pkt 4,
  jest niemożliwe, za zgodą upoważnionej jednostki certyfikującej,  można
  stosować środki żywienia zwierząt pochodzące z zewnątrz w ilości do 10%
  suchej masy dawki rocznej dla gatunków roślinożernych i 20% dla pozostałych
  gatunków.
3. W sytuacjach, gdy spełnienie wymogu samowystarczalności jest niemożliwe w
  wyniku oddziaływania sił przyrody, dopuszczalne jest, po uzyskaniu zgody
  upoważnionej jednostki certyfikującej, stosowanie pasz pochodzących z
  zewnątrz.
4. Wydając zgodę, o której mowa w ust. 3, upoważniona jednostka certyfikująca
  określa dopuszczalną ilość pasz pochodzących z zewnątrz oraz okres ich
  stosowania.
                                        
                                     Art. 9.
1. W prowadzeniu produkcji zwierzęcej metodami ekologicznymi zabronione jest
  profilaktyczne stosowanie leków weterynaryjnych.
2. Dopuszcza się:
   1) zastosowanie leków weterynaryjnych w razie konieczności ratowania życia
     zwierzęcia lub ulżenia w cierpieniu; okres karencji zastosowany  dla
     pozyskiwanych surowców zwierzęcych jest w tym przypadku dwukrotnie dłuższy
     niż podany przez producenta leku, a zwierzęta tak leczone znakuje się
     odpowiednio,
   2) stosowanie profilaktyczne i lecznicze środków leczniczych pochodzenia
     ziołowego i preparatów homeopatycznych,
   3) stosowanie kwasu mrówkowego, kwasu mlekowego i kwasu octowego oraz olejku
     mentolowego, tymolowego, eukaliptusowego lub kamforowego w przypadku
     zakażenia pszczół Varroa jacobsoni.
3. Zwierzętom zapewnia się, stosownie do wymogów gatunku, odpowiednią
  powierzchnię do przebywania w pomieszczeniach budynków inwentarskich oraz
  dostęp do wybiegów i pastwisk.
4. Co najmniej na połowie powierzchni podłogi w budynkach inwentarskich powinna
  znajdować się ściółka z zapewnionymi miejscami do leżenia.
5. Tucz prowadzi się z zapewnieniem dostępu do otwartej przestrzeni; tucz w
  ostatniej fazie może odbywać się w pomieszczeniach, z tym że faza ta nie
  powinna trwać dłużej niż 1/5 okresu życia zwierzęcia.
6. Zabronione jest prowadzenie tuczu w boksach lub klatkach oraz usuwanie
  rogów, zębów, kształtowanie dziobów i stosowanie innych metod narażających
  zwierzęta na nieuzasadnione cierpienie. Czynności te, za zgodą upoważnionej
  jednostki certyfikującej, mogą być wykonane wyłącznie dla poprawy zdrowia
  zwierząt lub ze względów sanitarnych.
7. Dopuszcza się przeprowadzanie zabiegów kastracyjnych w przypadkach
  uzasadnionych względami chowu danego gatunku.
8. Zabronione jest wymuszone karmienie zwierząt podczas tuczu.
                                    Art. 10.
Dziko rosnące rośliny lub ich części mogą być uznane za produkty rolnictwa
ekologicznego, jeżeli zostały pozyskane z terenów spełniających wymogi określone
w art. 5 ust. 1 pkt 1, na których nie stosowano przez ostatnie 3 lata nawozów
lub środków ochrony roślin innych niż dopuszczone do stosowania w rolnictwie
ekologicznym.
                                    Art. 11.
1. W przetwórstwie produktów rolnictwa ekologicznego stosuje się tylko takie
  substancje dodatkowe oraz inne składniki wspomagające i składniki pochodzenia
  rolniczego wytworzone metodami innymi niż ekologiczne, które w możliwie
  najmniejszym stopniu wpływają na zmianę pierwotnych właściwości
  przetwarzanych produktów.
2. Substancje dodatkowe oraz inne składniki niespełniające wymogów, o których
  mowa w ust. 1, nie mogą być przechowywane na terenie przetwórni.
3. Przetwórstwo produktów rolnictwa ekologicznego może być prowadzone tylko w
  przetwórniach przeznaczonych wyłącznie do tego celu.
4. Dopuszcza się prowadzenie okresowego przetwórstwa, o którym mowa w ust. 3, w
  przetwórniach spożywczych nieprzeznaczonych do tego celu pod warunkiem, że
  linia produkcyjna została okresowo przeznaczona do przetwarzania produktów
  rolnictwa ekologicznego i jest zapewnione oddzielenie tych produktów od
  innych produktów i surowców rolnych.
                                    Art. 12.
W produkcji metodami ekologicznymi zabrania się:
   1) stosowania hormonów i dodatków syntetycznych,
   2) prowadzenia rafinacji metodami chemicznymi,
   3) konserwowania surowców i ich przetworów przy użyciu napromieniania i fal
     elektromagnetycznych,
   4) wykorzystywania roślin, zwierząt i mikroorganizmów oraz ich części i
     produktów je zawierających uzyskiwanych w wyniku zastosowania inżynierii
     genetycznej.
   
                                    Art. 13.
1. Producent prowadzi wykaz środków używanych do wytwarzania produktów
  rolnictwa ekologicznego oraz środków leczenia zwierząt, z podaniem źródła ich
  pochodzenia.
2. Wykazy należy przechowywać przez okres 3 lat od dnia użycia środków, o
  których mowa w ust. 1.
                                    Art. 14.
1. Minister właściwy do spraw rolnictwa oraz minister właściwy do spraw rynków
  rolnych określą, w drodze rozporządzenia, szczegółowe warunki wytwarzania
  produktów rolnictwa ekologicznego, w tym wykaz dopuszczonych do stosowania
  nawozów, środków ochrony roślin i żywienia zwierząt, środków do czyszczenia
  zwierząt oraz czyszczenia i dezynfekcji pomieszczeń inwentarskich, biorąc pod
  uwagę wymogi związane z ochroną środowiska i różnorodności biologicznej oraz
  z przestrzeganiem zasad agrotechniki nienaruszającej równowagi przyrodniczej.
2.  Minister właściwy do spraw rolnictwa  oraz minister właściwy do spraw
  rynków rolnych w porozumieniu:
   1) z ministrem właściwym do spraw zdrowia określą, w drodze rozporządzenia,
     wykaz substancji dodatkowych, innych składników wspomagających i
     składników pochodzenia rolniczego wytworzonych metodami innymi niż
     ekologiczne dopuszczonych do stosowania przy przetwarzaniu produktów
     rolnictwa ekologicznego, biorąc pod uwagę dążenie do jak najmniejszych
     zmian fizycznych, chemicznych i biologicznych tych produktów,
   2) z ministrem właściwym do spraw środowiska określą, w drodze
     rozporządzenia, dopuszczalne stężenia metali ciężkich zanieczyszczających
     glebę, dla terenów, o których mowa w art. 5 ust. 1 pkt 1, biorąc pod uwagę
     wpływ szkodliwych czynników na jakość żywności.
                                    Art. 15.
Producentowi wytwarzającemu w ekologicznym gospodarstwie rolnym produkty
rolnictwa ekologicznego lub realizującemu program przestawiania gospodarstwa
rolnego na produkcję metodami ekologicznymi przysługuje dotacja przedmiotowa na
podstawie art. 72 ustawy z dnia 26 listopada 1998 r. o finansach publicznych
(Dz.U. Nr 155, poz. 1014, z 1999 r. Nr 38, poz. 360, Nr 49, poz. 485, Nr 70,
poz. 778 i Nr 110, poz. 1255 oraz z 2000 r. Nr 6, poz. 69, Nr 12, poz. 136, Nr
48, poz. 550, Nr 95, poz. 1041, Nr 119, poz. 1251 i Nr 122, poz. 1315).
                                   Rozdział 3
                             Kontrola i certyfikacja
                                        
                                    Art. 16.
1. Płody rolne nieprzetworzone oraz produkty z nich powstałe, w tym także
  zwierzęta oraz produkty i przetwory pochodzenia zwierzęcego, wprowadza się do
  obrotu jako produkty rolnictwa ekologicznego, jeżeli zostały wyprodukowane
  lub przetworzone metodami ekologicznymi, co potwierdza certyfikat zgodności.
2. Obowiązek uzyskania certyfikatu zgodności nie dotyczy produktów rolnictwa
  ekologicznego, które były objęte systemem kontroli w państwach Unii
  Europejskiej i zostały oznakowane w sposób określony w załączniku do ustawy.
3. Certyfikaty zgodności są wydawane tylko przez upoważnione jednostki
  certyfikujące.
4. Upoważnienia do przeprowadzania kontroli, wydawania i cofania certyfikatów
  zgodności udziela, na wniosek zainteresowanej jednostki certyfikującej, w
  drodze decyzji administracyjnej:
   1) minister właściwy do spraw rolnictwa - w zakresie produkcji rolnej oraz
     pozyskiwania dziko rosnących roślin lub ich części,
   2) minister właściwy do spraw rynków rolnych - w zakresie przetwórstwa
     produktów rolnictwa ekologicznego.
5. Jednostka certyfikująca może zostać upoważniona do przeprowadzania kontroli,
  wydawania i cofania certyfikatów zgodności, jeżeli:
   1) posiada plan kontroli obejmujący szczegółowy opis działań kontrolnych i
     procedur rozpatrywania zastrzeżeń do ustaleń dokonanych w toku kontroli,
   2) zatrudnia wykwalifikowanych pracowników posiadających praktykę w zakresie
     produkcji metodami ekologicznymi,
   3) zapewnia obiektywne i rzetelne warunki przeprowadzania kontroli u
     producentów.
6. Upoważniona jednostka certyfikująca jest zobowiązana do nieujawniania
  informacji i danych uzyskanych w trakcie działalności kontrolnej osobom innym
  niż kontrolowane lub podmioty uprawnione na podstawie odrębnych przepisów.
7. Minister właściwy do spraw rolnictwa oraz minister właściwy do spraw rynków
  rolnych prowadzą rejestr upoważnionych jednostek certyfikujących, który
  zawiera w szczególności:
   1) nazwę jednostki i jej siedzibę,
   2) zakres upoważnienia,
   3) numer identyfikacyjny nadany w upoważnieniu jednostce certyfikującej.
8. Rejestr upoważnionych jednostek certyfikujących publikowany jest w Dzienniku
  Urzędowym Rzeczypospolitej Polskiej "Monitor Polski".
                                    Art. 17.
1. Producent zamierzający  prowadzić ekologiczne gospodarstwo rolne występuje
  do upoważnionej jednostki certyfikującej z pisemnym zgłoszeniem, do którego
  dołącza:
   1) oświadczenie, że produkcja w gospodarstwie rolnym będzie prowadzona
     metodami ekologicznymi,
   2) informację o rodzaju i ilości produktów, które mają być produkowane
     metodami ekologicznymi,
   3) opis gospodarstwa z zaznaczeniem położenia gruntów, obiektów i urządzeń
     produkcyjnych,
   4) wypis z ewidencji gruntów i budynków dotyczący gospodarstwa rolnego,
   5) zaświadczenie o nieprzekroczeniu na terenie gospodarstwa rolnego
     dopuszczalnych stężeń szkodliwych substancji zanieczyszczających wydane
     przez:
     a) właściwy terytorialnie organ Inspekcji Ochrony Środowiska w zakresie
       stopnia zanieczyszczenia powietrza i wody,
     b) stację chemiczno-rolniczą w zakresie stopnia zanieczyszczenia gleby
       metalami ciężkimi,
   6) opis działań niezbędnych do wykonania w okresie przestawiania
     gospodarstwa rolnego na produkcję prowadzoną metodami ekologicznymi.
2. Dokumenty, o których mowa w ust. 1 pkt 3 i 6, sporządza się przy udziale
  upoważnionej jednostki certyfikującej, która wykonuje te zadania
  nieodpłatnie.
                                        
                                    Art. 18.
1. Przestawianie gospodarstwa rolnego na produkcję metodami ekologicznymi
  według ustalonego programu jest realizowane co najmniej przez 2 lata; w
  przypadku użytków zielonych okres ten może zostać, za zgodą upoważnionej
  jednostki certyfikującej, skrócony do roku pod warunkiem, że nie stosowano na
  nich w ciągu ostatnich 3 lat środków ochrony roślin i nawozów niedozwolonych
  w rolnictwie ekologicznym.
2. Okres przestawiania chowu zwierząt na produkcję metodami ekologicznymi
  wynosi co najmniej, w przypadku:
   1) produkcji na mięso bydła i koni - 12 miesięcy,
   2) produkcji na mięso trzody, owiec, kóz - 6 miesięcy,
   3) pozyskiwania mleka - 6 miesięcy,
   4) drobiu rzeźnego - 10 tygodni,
   5) kur niosek - 6 tygodni.
3. W okresie, o którym mowa w ust. 1 i 2, gospodarstwo rolne podlega, co
  najmniej raz w roku, w terminie uzgodnionym z posiadaczem gospodarstwa,
  kontroli przez upoważnioną jednostkę certyfikującą w zakresie realizacji
  programu przestawiania gospodarstwa na prowadzenie produkcji metodami
  ekologicznymi.
4. Upoważniona jednostka certyfikująca w okresie przestawiania może
  przeprowadzić doraźne nieodpłatne kontrole w zakresie, o którym mowa w ust.
  3, bez uprzedniego powiadamiania posiadacza gospodarstwa rolnego.
                                        
                                    Art. 19.
1. Certyfikat zgodności może być wydany po przeprowadzeniu kontroli u
  zainteresowanego producenta przez wyznaczonych pracowników upoważnionej
  jednostki certyfikującej.
2. Upoważniona jednostka certyfikująca przed przeprowadzeniem kontroli
  obowiązana jest poinformować producenta o planie kontroli.
3. Z przeprowadzonej kontroli sporządza się protokół, który podpisuje producent
  lub osoba przez niego upoważniona oraz osoby kontrolujące.
4. Pozytywne wyniki kontroli zawarte w protokole stanowią podstawę do wydania
  przez upoważnioną jednostkę certyfikującą certyfikatu zgodności.
5. W razie odmowy podpisania protokołu przez producenta lub upoważnioną przez
  niego osobę producent może, w terminie 7 dni od dnia odmowy podpisania
  protokołu, zgłosić na piśmie zastrzeżenia do ustaleń w nim zawartych do
  upoważnionej jednostki certyfikującej.
6. Upoważniona jednostka certyfikująca rozpatruje zastrzeżenia do ustaleń
  zawartych w protokole w terminie 14 dni od ich zgłoszenia i ustosunkowuje się
  do nich na piśmie.
                                        
                                    Art. 20.
1. Upoważniona jednostka certyfikująca w uzasadnionych przypadkach może, bez
  uprzedniego zawiadomienia, przeprowadzać u producentów doraźne kontrole
  zgodności prowadzonej produkcji lub przetwórstwa z wydanym certyfikatem
  zgodności i pobierać próbki produktów rolnictwa ekologicznego.
2. W razie stwierdzenia w toku kontroli, że producent narusza przepisy ustawy
  lub utrudnia prowadzenie kontroli, upoważniona jednostka certyfikująca może
  cofnąć wydany wcześniej certyfikat zgodności.
3. O cofnięciu certyfikatu zgodności upoważniona jednostka certyfikująca
  zawiadamia Głównego Inspektora Skupu i Przetwórstwa Artykułów Rolnych w
  terminie 7 dni od dnia cofnięcia.
                                        
                                    Art. 21.
1. W celu uzyskania certyfikatu zgodności zainteresowany producent występuje do
  upoważnionej jednostki certyfikującej z pisemnym wnioskiem zawierającym:
   1) informację o zakresie i rodzaju prowadzonej działalności dotyczącej
     produktów rolnictwa ekologicznego,
   2) zgodę na przeprowadzanie przez jednostkę certyfikującą odpłatnej kontroli
     według planu kontroli, o którym mowa w art. 16 ust. 5 pkt 1.
2. Producent, który zamierza wprowadzić do obrotu dziko rosnące rośliny i ich
  części jako produkty rolnictwa ekologicznego, do wniosku, o którym mowa w
  ust. 1, obowiązany jest dołączyć oświadczenie właściciela terenu, z którego
  będą pozyskiwane te rośliny i ich części, potwierdzające, że przez ostatnie
  3 lata na tym terenie nie stosowano nawozów i środków ochrony roślin
  niedozwolonych w produkcji metodami ekologicznymi.
3. Producent, który zamierza wprowadzić do obrotu produkty rolnictwa
  ekologicznego pochodzące z zagranicy, do wniosku, o którym mowa w ust. 1,
  obowiązany jest dołączyć informację o:
   1) pochodzeniu, rodzaju i ilości produktów rolnictwa ekologicznego, które
     mają być sprowadzone z zagranicy,
   2) obiektach, które mają być wykorzystane do ich składowania,
     konfekcjonowania lub przetwarzania.
4. Producent, o którym mowa w ust. 3, prowadzi dokumentację dotyczącą rodzaju i
  ilości wprowadzanych do obrotu produktów rolnictwa ekologicznego oraz
  składowania, konfekcjonowania i transportu tych produktów.
5. Przepis ust. 4 stosuje się odpowiednio do producentów prowadzących obrót
  produktami rolnictwa ekologicznego, o których mowa w art. 24 ust. 5.
                                        
                                    Art. 22.
1. Certyfikat zgodności jest wydawany na okres 12 miesięcy.
2. Certyfikat zgodności produkcji w danym gospodarstwie rolnym z ekologicznymi
  metodami produkcji może być wydany dopiero po spełnieniu warunków, o których
  mowa w art. 18.
3. Producent posiadający certyfikat zgodności i zamierzający kontynuować
  działalność w zakresie objętym tym certyfikatem występuje z wnioskiem, o
  którym mowa w art. 21 ust. 1, nie później niż na 3 miesiące przed upływem
  terminu ważności posiadanego certyfikatu.
4. Upoważniona jednostka certyfikująca prowadzi rejestr producentów, którym
  udzieliła certyfikatów zgodności, zawierający ich nazwiska lub nazwy oraz
  adresy zamieszkania lub siedzib; rejestr jest jawny.
5. Dane z rejestru, o których mowa w ust. 4, upoważniona jednostka
  certyfikująca przekazuje Głównemu Inspektorowi Skupu i Przetwórstwa Artykułów
  Rolnych w terminie do dnia 31 stycznia według stanu na dzień 31 grudnia roku
  poprzedniego.
                                    Art. 23.
1. Nadzór nad działalnością upoważnionych jednostek certyfikujących sprawuje
  Inspekcja Skupu i Przetwórstwa Artykułów Rolnych.
2. W razie rażącego naruszenia przez upoważnioną jednostkę certyfikującą zasad
  oraz przepisów dotyczących kontroli producentów minister, o którym mowa w
  art. 16 ust. 4, na wniosek Głównego Inspektora Skupu i Przetwórstwa Artykułów
  Rolnych może cofnąć wydane upoważnienie.
3. W przypadku cofnięcia jednostce certyfikującej upoważnienia, o którym mowa w
  art. 16 ust. 4 i 5, uprawnienia do prowadzenia kontroli u producentów oraz do
  cofania certyfikatów zgodności przejmuje, na czas trwania ważności
  certyfikatu zgodności, Inspekcja Skupu i Przetwórstwa Artykułów Rolnych.
                                        
                                   Rozdział 4
     Znakowanie, przechowywanie i przewóz produktów rolnictwa ekologicznego
                                        
                                    Art. 24.
1. Produkty, o których mowa w art. 16 ust. 1, są oznakowane etykietą i
  wprowadzane do obrotu jako produkty rolnictwa ekologicznego.
2. Dopuszcza się oznakowanie etykietą i wprowadzanie do obrotu przetworzonych
  produktów rolnych jako produktów rolnictwa ekologicznego, jeżeli zawierają co
  najmniej 95% składników wyprodukowanych metodami ekologicznymi lub zawierają
  co najmniej 70% tych składników, a pozostałe składniki pochodzenia rolniczego
  są dopuszczone do przetwórstwa prowadzonego metodami ekologicznymi.
3. Produkty rolne pochodzące z zagranicy są oznakowane etykietą i wprowadzane
  do obrotu jako produkty rolnictwa ekologicznego, jeżeli zostały wyprodukowane
  lub przetworzone zgodnie z wymaganiami określonymi w ustawie, co zostało
  potwierdzone certyfikatem zgodności.
4. Przepisy ust. 1-3 stosuje się odpowiednio do pozyskiwanych z terenów, o
  których mowa w art. 10, dziko rosnących roślin lub ich części i wytwarzanych
  z nich produktów.
5. Produkty rolnictwa ekologicznego pochodzące z krajów Unii Europejskiej są
  oznakowane w sposób określony w załączniku do ustawy.
                                    Art. 25.
1. Oznakowanie produktu rolnictwa ekologicznego, z zastrzeżeniem ust. 3, polega
  na zamieszczeniu na etykiecie lub opakowaniu tego produktu napisu "produkt
  rolnictwa ekologicznego" oraz nazwy producenta, numeru certyfikatu zgodności,
  nazwy upoważnionej jednostki certyfikującej i jej numeru identyfikacyjnego.
2. W przypadku produktów rolnictwa ekologicznego sprowadzanych z zagranicy
  oprócz nazwy producenta podaje się nazwę podmiotu wprowadzającego produkty do
  obrotu, z tym że na produktach rolnictwa ekologicznego pochodzących z krajów
  Unii Europejskiej zamieszcza się dodatkowo napis "objęte systemem kontroli
  Unii Europejskiej".
3. Oznakowanie zwierzęcia pochodzącego z ekologicznego gospodarstwa rolnego, w
  którym chów lub hodowla zwierząt prowadzone są metodami ekologicznymi,
  powinno umożliwić identyfikację producenta posiadającego to gospodarstwo.
4. Etykieta lub opakowanie środka spożywczego, który nie został wyprodukowany
  lub przetworzony metodami ekologicznymi, nie może zawierać napisów
  sugerujących, że środek ten jest produktem rolnictwa ekologicznego.
                                    Art. 26.
1. Oznakowane produkty rolnictwa ekologicznego przeznaczone do obrotu lub
  dalszego przetwórstwa należy przechowywać oddzielnie od innych produktów
  rolnych.
2. Przechowywanie i przewóz produktów rolnictwa ekologicznego odbywa się tylko
  w zamkniętych opakowaniach lub kontenerach zaopatrzonych w etykiety
  zawierające:
   1) nazwisko lub nazwę oraz adres lub siedzibę producenta,
   2) nazwę upoważnionej jednostki certyfikującej, jej numer identyfikacyjny i
     numer certyfikatu zgodności, z zastrzeżeniem art. 25 ust. 2.
3. Obowiązek zamknięcia opakowań lub kontenerów w przewozie produktów rolnictwa
  ekologicznego nie dotyczy przewozu pomiędzy producentami prowadzącymi
  produkcję lub przetwórstwo tych produktów; dane wymienione w ust. 2  powinny
  być zawarte w dokumentach dołączonych do przewozu.
4. Przepisy ust. 2 i 3 nie dotyczą zwierząt.
                                   Rozdział 5
                                  Przepis karny
                                        
                                    Art. 27.
1. Kto:
   1) wprowadza do obrotu jako produkty rolnictwa ekologicznego artykuły, które
     zostały wyprodukowane, wyhodowane, pozyskane lub przetworzone niezgodnie z
     warunkami wymaganymi w produkcji metodami ekologicznymi,
   2) zamieszcza na etykiecie lub opakowaniu środka spożywczego, który nie
     został wyprodukowany lub przetworzony metodami ekologicznymi, napisy
     sugerujące, że środek ten jest produktem rolnictwa ekologicznego,
   3) przechowuje lub przewozi produkty rolnictwa ekologicznego opakowane lub
     oznakowane niezgodnie z art. 26,
     - podlega karze grzywny.
2. Orzekanie w sprawach określonych w ust. 1 następuje w trybie przepisów o
  postępowaniu w sprawach o wykroczenia.
                                   Rozdział 6
                       Zmiany w przepisach obowiązujących
                                        
                                    Art. 28.
W ustawie z dnia 30 czerwca 1970 r. o Inspekcji Skupu i Przetwórstwa Artykułów
Rolnych (Dz.U. z 2000 r. Nr 23, poz. 293, Nr 89, poz. 991, Nr 114, poz. 1191
oraz z 2001 r. Nr 3, poz. 19 i Nr 5, poz. 44) w art. 3 w ust. 1 po pkt 4 dodaje
się pkt 5 w brzmieniu:
  "5) nadzoru nad jednostkami upoważnionymi do prowadzenia kontroli producentów
     wytwarzających, przetwarzających i wprowadzających do obrotu produkty
     rolnictwa ekologicznego.".
                                    Art. 29.
W ustawie z dnia 31 stycznia 1980 r. o ochronie i kształtowaniu środowiska
(Dz.U. z 1994 r. Nr 49, poz. 196, z 1995 r. Nr 90, poz. 446, z 1996 r. Nr 106,
poz. 496 i Nr 132, poz. 622, z 1997 r. Nr 46, poz. 296, Nr 96, poz. 592, Nr 121,
poz. 770 i Nr 133, poz. 885, z 1998 r. Nr 106, poz. 668, z 1999 r. Nr 101, poz.
1178 oraz z 2000 r. Nr 12, poz. 136, Nr 48, poz. 550, Nr 62, poz. 718 i Nr 109,
poz. 1157) w art. 88 po pkt 7 dodaje się pkt 7a w brzmieniu:
  "7a) działania prowadzone w gospodarstwach rolnych produkujących metodami
     ekologicznymi bezpośrednio oddziałujące na stan gleby, powietrza i wód
     oraz ochrony i poprawy różnorodności biologicznej.".
                                    Art. 30.
W ustawie z dnia 20 lipca 1991 r. o Inspekcji Ochrony Środowiska (Dz.U. Nr 77,
poz. 335, z 1996 r. Nr 106, poz. 496, z 1997 r. Nr 121, poz. 770, Nr 133, poz.
885 i Nr 141, poz. 943, z 1998 r. Nr 106, poz. 668 oraz z 2000 r. Nr 12, poz.
136 i Nr 109, poz. 1157) w art. 28 po ust. 2 dodaje się ust. 3 w brzmieniu:
   "3.    Na wniosek producenta zamierzającego prowadzić ekologiczne
     gospodarstwo rolne właściwy organ Inspekcji Ochrony Środowiska wydaje
     zaświadczenie informujące, że na terenie, na którym położone jest
     gospodarstwo rolne, nie nastąpiło przekroczenie dopuszczalnych stężeń
     szkodliwych substancji zanieczyszczających powietrze i wodę.".
   
                                    Art. 31.
W ustawie z dnia 29 grudnia 1993 r. o utworzeniu Agencji Restrukturyzacji i
Modernizacji Rolnictwa (Dz.U. z 1994 r. Nr 1, poz. 2, Nr 80, poz. 369 i Nr 98,
poz. 473, z 1997 r. Nr 41, poz. 255, Nr 79, poz. 484 i Nr 141, poz. 943, z 1998
r. Nr 106, poz. 668, z 2000 r. Nr 48, poz. 547 i 550 i Nr 88, poz. 983 oraz z
2001 r. Nr 3, poz. 19) wprowadza się następujące zmiany:
1) w art. 3 w ust. 1 dodaje się pkt 12 w brzmieniu:
   "12) rozwoju rolnictwa ekologicznego i edukacji w zakresie ekologii.";
2) w art. 6 ust. 3 po wyrazach "organizacji społeczno-zawodowych rolników,"
  dodaje się wyrazy "stowarzyszeń i producentów rolnictwa ekologicznego,".
     
                                   Rozdział 7
                         Przepisy przejściowe i końcowe
                                        
                                    Art. 32.
1. Producenci, którzy w dniu wejścia w życie ustawy wytwarzają produkty
  rolnictwa ekologicznego i posiadają ważny atest wydany przez jednostki
  upoważnione przez ministra właściwego do spraw rolnictwa, mogą wprowadzać te
  produkty do obrotu jako produkty rolnictwa ekologicznego, bez posiadania
  certyfikatu zgodności, o którym mowa w art. 16, do dnia upływu ważności
  atestu.
2. Do okresu przestawiania gospodarstwa rolnego na produkcję metodami
  ekologicznymi, o którym mowa w art. 18, zalicza się udokumentowany okres
  przestawiania gospodarstwa rolnego na produkcję metodami ekologicznymi
  rozpoczęty przed dniem wejścia w życie ustawy.
                                    Art. 33.
Ustawa wchodzi w życie po upływie 6 miesięcy od dnia ogłoszenia, z wyjątkiem:
   1) art. 3 pkt 3, który wchodzi w życie po upływie 4 lat od dnia ogłoszenia,
   2) art. 16 ust. 2, który wchodzi w życie w dniu uznania przez właściwy organ
     Unii Europejskiej krajowego systemu kontroli za równorzędny z unijnym w
     zakresie certyfikacji zgodności w rolnictwie ekologicznym.
   
                                       Załącznik do ustawy
                                     z dnia 16 marca 2001 r.
                                        
                                   OZNAKOWANIA
                      NA PRODUKTACH ROLNICTWA EKOLOGICZNEGO
                 OBJĘTYCH SYSTEMEM KONTROLI W UNII EUROPEJSKIEJ:
   
   
   
   1) ES: Agricultura Ecológica - Sistema de control CEE
   2) DK: kologisk Jordburg - EF Kontrolordning
   3) D: Ökologische Agrarwirtschaft - EWG-Kontrollsystem
      lub Biologische Landwirtschaft - EWG-Kontrollsystem
   4) GR:biologi Gewria - Suthma Eegcou EOK
   5) EN: Organic Farming - EEC Control System
   6) F: Agriculture Biologique - Systčme de contrle CEE
   7) I : Agricoltura Biologica - Regime di controllo CEE
   8) NL: Biologische Landbouw - EEG-controlesysteem
   9) P: Agricultura Biológica - Systema de controlo CEE
  10) FI: Luonnonmukainen maataluostuotanto " ETY:n valvontajärjestelmä
    / Ekologiskt jordbruk " EEG-kontrollsystem
  11) S: Ekologiskt jordbruk " EEG-kontrollsystem.
                                        
