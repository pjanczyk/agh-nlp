


Tekst
ustawy ustalony ostatecznie po rozpatrzeniu poprawek Senatu
 
 
Ustawa
z dnia 15 września 2017 r. 
o
zmianie ustawy – Prawo ochrony środowiska
Art. 1. W
ustawie z dnia 27 kwietnia 2001 r. – Prawo ochrony środowiska (Dz. U. z 2017
r. poz. 519, 785, 898, 1089, 1529 i 1566) wprowadza się następujące zmiany:
1)     w art. 400e dodaje się ust. 3
w brzmieniu: 
„3. Organizację wewnętrzną biur
wojewódzkich funduszy określają zarządy wojewódzkich funduszy.”;
2)    
art. 400p otrzymuje brzmienie: 
„Art. 400p. Minister właściwy do spraw
środowiska określi, w drodze rozporządzenia, szczegółowy tryb działania organów
wojewódzkich funduszy oraz sposób udzielania pełnomocnictw, kierując się
potrzebą zapewnienia jednolitego i sprawnego działania wojewódzkich funduszy
oraz właściwej realizacji ich zadań.”.
Art. 2. 1.
W przypadku nieskierowania przez radę nadzorczą wojewódzkiego funduszu ochrony
środowiska i gospodarki wodnej wniosku, o którym mowa w art. 3 ust. 4
ustawy z dnia 7 kwietnia 2017 r. o zmianie ustawy – Prawo ochrony
środowiska (Dz. U. poz. 898), wojewoda przedłoży zarządowi województwa
uzgodnione z ministrem właściwym do spraw środowiska wnioski w sprawie
powołania członków zarządu wojewódzkiego funduszu ochrony środowiska
i gospodarki wodnej, w terminie 7 dni od dnia wejścia w życie
niniejszej ustawy.
2. Jeżeli zarząd województwa, w terminie 7
dni od dnia doręczenia wniosku wojewody, o którym mowa w ust. 1, nie powoła
członków zarządu wojewódzkiego funduszu ochrony środowiska i gospodarki
wodnej zgodnie z tym wnioskiem, powołania członków zarządu wojewódzkiego
funduszu ochrony środowiska i gospodarki wodnej dokonuje wojewoda.
3. W przypadku, gdy do dnia wejścia w życie
niniejszej ustawy zarząd województwa nie powołał członków zarządu wojewódzkiego
funduszu ochrony środowiska i gospodarki wodnej na podstawie art. 3 ust. 5
ustawy z dnia 7 kwietnia 2017 r. o zmianie ustawy – Prawo ochrony środowiska,
zgodnie z wnioskiem rady nadzorczej wojewódzkiego funduszu ochrony środowiska i
gospodarki wodnej, o którym mowa w art. 3 ust. 4 tej ustawy, powołania
członków zarządu wojewódzkiego funduszu ochrony środowiska i gospodarki wodnej
dokonuje rada nadzorcza wojewódzkiego funduszu ochrony środowiska i gospodarki
wodnej.
4. Mandat dotychczasowych członków zarządu
wojewódzkiego funduszu ochrony środowiska i gospodarki wodnej wygasa z dniem
powołania członków zarządu wojewódzkiego funduszu ochrony środowiska i
gospodarki wodnej, o którym mowa w ust. 2 i 3.
5. W przypadku, gdy do dnia wejścia w życie
niniejszej ustawy rada nadzorcza wojewódzkiego funduszu ochrony środowiska
i gospodarki wodnej powołała członków zarządu wojewódzkiego funduszu
ochrony środowiska i gospodarki wodnej na podstawie art. 400j ust. 2a
ustawy zmienianej w art. 1, ust. 4 stosuje się odpowiednio.
6. Wygaśnięcie mandatu, o którym mowa w ust.
4 i 5, jest równoznaczne z odwołaniem dotychczasowych członków zarządu
wojewódzkiego funduszu ochrony środowiska i gospodarki wodnej, o którym
mowa w art. 70 § 2 ustawy z dnia 26 czerwca 1974 r. – Kodeks pracy (Dz. U.
z 2016 r. poz. 1666, 2138 i 2255 oraz z 2017 r. poz. 60 i 962).
Art.
3. Statuty
nadane wojewódzkim funduszom ochrony środowiska i gospodarki wodnej na
podstawie art. 400p ustawy zmienianej w art. 1 zachowują moc do dnia wejścia w
życie przepisów wykonawczych wydanych na podstawie art. 400p ustawy
zmienianej w art. 1, w brzmieniu nadanym niniejszą ustawą.
Art. 4. Minister
właściwy do spraw środowiska wyda przepisy wykonawcze, o których mowa w
art. 400p ustawy, o której mowa w art. 1, w brzmieniu nadanym
niniejszą ustawą, nie później niż w terminie 1 miesiąca od dnia wejścia w
życie niniejszej ustawy.
Art. 5. Ustawa
wchodzi w życie z dniem następującym po dniu ogłoszenia.
 
 
 
                                                                                             
MARSZAŁEK SEJMU
 
 
 
                                                                                               
/ – / Marek Kuchciński
 
