


Tekst
ustawy ustalony ostatecznie po rozpatrzeniu poprawek Senatu
 
 
 
 
USTAWA
z
dnia 30 sierpnia 2013 r.
 
o
zmianie ustawy o scalaniu i wymianie gruntów
 
Art. 1. 
W ustawie z dnia 26 marca 1982 r. o
scalaniu i wymianie gruntów (Dz. U. z 2003 r. Nr 178, poz. 1749, z późn. zm.[1]))
wprowadza się następujące zmiany:
1) w art. 1 w ust. 2:
a) pkt 5 otrzymuje brzmienie:
„5) uczestniku scalenia - rozumie się przez
to właściciela, użytkownika gruntu położonego na obszarze scalenia lub inwestora,
a w przypadku gruntów stanowiących własność Skarbu Państwa lub jednostek
samorządu terytorialnego także podmiot gospodarujący tymi gruntami;”,
b) w pkt 9 kropkę zastępuje się średnikiem i
dodaje się pkt 10 w brzmieniu:
„10) inwestorze - rozumie się przez to
podmiot realizujący lub zamierzający realizować inwestycję celu publicznego na
obszarze scalenia.”;
2) w art. 2:
a) uchyla się ust. 2,
b) ust. 3 otrzymuje brzmienie: 
„3. Wydzielenie gruntów zabudowanych w wyniku
scalenia gruntów innemu uczestnikowi scalenia jest dopuszczalne tylko za zgodą
tego uczestnika scalenia oraz za zgodą dotychczasowego właściciela i pod
warunkiem:
1) rozbiórki lub przeniesienia przez dotychczasowego
właściciela zabudowań w oznaczonym terminie, albo 
2) wyrażenia zgody przez
dotychczasowego właściciela na dokonanie rozliczenia wartości zabudowań w
gotówce lub w innej formie.”,
c) po ust. 3 dodaje się ust. 3a w brzmieniu:
„3a. Zmiana granic nieruchomości zabudowanej
może być dokonywana w trakcie scalenia gruntów pod warunkiem, że nie pogorszy
to warunków korzystania z takiej nieruchomości, w szczególności dostępu do budynków.”;
3) w art. 3 ust. 1 otrzymuje brzmienie: 
„1.
Postępowanie scaleniowe oraz zagospodarowanie poscaleniowe przeprowadza i
wykonuje starosta jako zadanie z zakresu administracji rządowej finansowane ze
środków budżetu państwa, z zastrzeżeniem ust. 5-7 oraz art. 4 ust. 2 i 3. Organem
wyższego stopnia w rozumieniu Kodeksu postępowania administracyjnego w stosunku
do starosty w sprawach z tego zakresu jest wojewoda.”;
4) w art. 4:
a) w ust. 1 w pkt 3 kropkę zastępuje się
średnikiem i dodaje się pkt 4 i 5 w brzmieniu:
„4) o scalenie wystąpi inwestor, którego
działalność spowodowała lub spowoduje skutki, o których mowa w pkt 2;
5) o scalenie wystąpi organ właściwy w
zakresie ochrony przyrody, w przypadku gdy korzystanie z gruntów, na których
ochronie podlegają zagrożone wyginięciem gatunki roślin i zwierząt, lub
siedlisk przyrody stało się niemożliwe lub istotnie ograniczone.”,
b) dodaje się ust. 3 w brzmieniu:
„3. Koszty prac scaleniowych i
zagospodarowania poscaleniowego pokrywa inwestor albo organ właściwy w zakresie
ochrony przyrody, który wystąpił o scalenie gruntów.”;
5) w art. 5 ust. 4 otrzymuje brzmienie:
„4.
Przepisy art. 3 ust. 1 i 3 oraz art. 4 ust. 3 mają zastosowanie również przy wymianie
gruntów.”;
6) w art. 8:
a) ust. 1-3 otrzymują brzmienie:
„1. Uczestnik scalenia lub wymiany, z
zastrzeżeniem ust. 2-3a oraz art. 17 ust. 2, otrzymuje grunty o równej wartości
szacunkowej w zamian za grunty dotychczas posiadane.
2. Jeżeli wydzielenie gruntów o równej
wartości szacunkowej jest technicznie niemożliwe lub gospodarczo nieuzasadnione
za równą wartość szacunkową uważa się również wartość o różnicy nieprzekraczającej
3%.
3. Na zgodny wniosek zainteresowanych
uczestników scalenia można im wydzielić grunty o innej wartości szacunkowej
stosując dopłaty.”,
b) po ust. 3 dodaje się ust. 3a w brzmieniu:
„3a. W przypadku gdy o scalenie gruntów
wystąpił inwestor, pozostałym uczestnikom postępowania scaleniowego przysługują
dopłaty, jeżeli inwestor na obszarze scalenia:
1) nie posiada gruntów, albo
2) posiada grunty, ale ich wartość jest
mniejsza od wartości gruntów niezbędnych na realizację inwestycji celu publicznego.”;
7) w art. 17:
a) ust. 1 i 2 otrzymują brzmienie: 
„1. Grunty niezbędne
na cele miejscowej użyteczności publicznej, pod ulice i drogi publiczne oraz na
wykonanie i utrzymanie albo przewidziane do takiego wykonania i utrzymania
urządzeń melioracji wodnych podstawowych, wydziela się z gruntów Zasobu
Własności Rolnej Skarbu Państwa lub gminy.
2. Jeżeli na terenie
objętym scaleniem nie ma gruntów Zasobu Własności Rolnej Skarbu Państwa i
gruntów gminy, grunty pod drogi dojazdowe do gruntów rolnych lub leśnych wydziela
się z gruntów uczestników scalenia, a każdemu z nich zmniejsza się przysługujący
mu obszar gruntów o część, której wartość szacunkowa odpowiada stosunkowi
wartości szacunkowej gruntów przeznaczonych na wymieniony cel do wartości wszystkich
scalanych gruntów.”,
b) po ust. 2 dodaje się ust. 2a w brzmieniu:
„2a. Uczestnikom
scalenia, o których mowa w ust. 2, przysługują dopłaty, które uiszcza gmina.
Przepis art. 8 ust. 5 stosuje się odpowiednio.”;   
8) w art. 33 dotychczasową treść oznacza się
jako ust. 1 i dodaje się ust. 2 w brzmieniu:
„2. Do
postępowań dotyczących wzruszenia decyzji ostatecznych, nie stosuje się art.
145-145b oraz art. 154-156 Kodeksu postępowania administracyjnego, jeżeli od
dnia, w którym decyzja o zatwierdzeniu projektu scalenia lub wymiany gruntów
stała się ostateczna, upłynęło 5 lat.”.
 
Art. 2. 
1. Do postępowań scaleniowych lub wymiennych
wszczętych i niezakończonych przed dniem wejścia w życie niniejszej ustawy
stosuje się przepisy dotychczasowe.
2. Do postępowań administracyjnych, o których
mowa w art. 33 ust. 2 ustawy zmienianej w art. 1, wszczętych i niezakończonych
przed dniem wejścia w życie niniejszej ustawy stosuje się przepisy
dotychczasowe.
 
Art. 3. 
Ustawa
wchodzi w życie po upływie 14 dni od dnia ogłoszenia.
 
 
 
 
                                                                                                                                    MARSZAŁEK
SEJMU
 
 
 
                                                                                                                                         /
- / Ewa Kopacz




[1]) Zmiany tekstu
jednolitego wymienionej ustawy zostały ogłoszone w Dz. U. z 2004 r. Nr 116,
poz. 1206, z 2006 r. Nr 227, poz. 1658, z 2007 r. Nr 64, poz. 427, z 2009 r. Nr
92, poz. 753 oraz z 2011 r. Nr 185, poz. 1097.
