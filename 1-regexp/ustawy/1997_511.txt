



Dz.U. z 2001 r. Nr 76, poz. 813
 
                                     USTAWA
                               z dnia 22 czerwca 2001 r.
                                        
                   o zmianie ustawy o zamówieniach publicznych
                                        
                                        
                                     Art. 1.
W ustawie z dnia 10 czerwca 1994 r. o zamówieniach publicznych (Dz.U. z 1998 r.
Nr 119, poz. 773, z 1999 r. Nr 45, poz. 437 oraz z 2000 r. Nr 12, poz. 136, Nr
93, poz. 1027 i Nr 110, poz. 1167) wprowadza się następujące zmiany:
1) w art. 2:
   a) pkt 2-6 otrzymują brzmienie:
     "2) dostawach - należy przez to rozumieć nabywanie rzeczy i praw na
       podstawie umowy sprzedaży, dostawy, o dzieło, najmu, dzierżawy, leasingu
       oraz innych umów o podobnym charakterze,
     3) usługach - należy przez to rozumieć wszelkie świadczenia, których
       przedmiotem nie są roboty budowlane lub dostawy,
     4) zamówieniach publicznych - zwanych dalej także "zamówieniami", należy
       przez to rozumieć opłacane przez zamawiającego usługi, dostawy lub
       roboty budowlane wykonywane przez dostawców lub wykonawców,
     5) zamawiającym - należy przez to rozumieć podmiot obowiązany stosować
       ustawę przy udzielaniu zamówień,
     6) krajowych dostawcach lub wykonawcach  - należy przez to rozumieć osoby
       fizyczne mające miejsce zamieszkania w kraju, osoby prawne oraz
       jednostki organizacyjne nieposiadające osobowości prawnej utworzone
       zgodnie z przepisami prawa polskiego mające siedzibę w kraju, a także
       podmioty te występujące wspólnie, jeżeli każdy z nich ma miejsce
       zamieszkania lub siedzibę w kraju,",
   b) w pkt 7 skreśla się lit. g),
   c) pkt 8 otrzymuje brzmienie:
     "8) najkorzystniejszej ofercie - należy przez to rozumieć ofertę z
       najniższą ceną albo ofertę, która przedstawia najkorzystniejszy bilans
       ceny oraz innych kryteriów odnoszących się do przedmiotu zamówienia, w
       szczególności kosztów eksploatacji, parametrów technicznych,
       funkcjonalności oraz terminu wykonania,",
   d) pkt 11 otrzymuje brzmienie:
      "11) jednostkach zależnych - należy przez to rozumieć jednostki
         organizacyjne, na które zamawiający ma bezpośredni lub pośredni wpływ
         wynikający z posiadania:
         a ) co najmniej 50% udziałów (akcji) lub
         b) większości głosów w zgromadzeniu wspólników (walnym zgromadzeniu
           akcjonariuszy), lub
         c) prawa do powoływania lub odwoływania co najmniej połowy członków
           organu zarządzającego lub nadzorczego,",
   e) w  pkt 11 kropkę zastępuje się przecinkiem i dodaje pkt 12 w brzmieniu:
      "12) kategorii dostaw lub usług - należy przez to rozumieć piąty poziom
          grupowania dostaw lub usług stosowany w klasyfikacjach statystycznych
          wydawanych na podstawie ustawy z dnia 29 czerwca 1995 r. o statystyce
          publicznej (Dz.U. Nr 88, poz. 439, z 1996 r. Nr 156, poz. 775, z 1997
          r. Nr 88, poz. 554 i Nr 121, poz. 769 oraz z 1998 r. Nr 99, poz. 632
          i Nr 106, poz. 668).",
   f) dotychczasową treść oznacza się jako ust. 1 i dodaje się ust. 2 w
     brzmieniu:
     "2. Ilekroć ustawa odnosi się do wyrażonej w złotych równowartości kwoty
       EURO, przeliczenia tej wartości na złote dokonuje się według średniego
       kursu ogłoszonego przez Narodowy Bank Polski dla tej waluty w dniu
       określania wartości zamówienia.";
2) art. 3 otrzymuje brzmienie:
       "Art. 3. 1. Ustawę stosuje się do udzielania zamówień publicznych na
              dostawy, usługi lub roboty budowlane.
         2. Zamawiający nie może w celu uniknięcia stosowania ustawy lub
           uniknięcia procedur udzielania zamówień publicznych określonych
           ustawą dzielić zamówienia na części oraz zaniżać wartości
           zamówienia.";
3) po art. 3 dodaje się art. 3a-3c w brzmieniu:
      "Art. 3a. 1. Jeżeli zamówienie ma być wykonywane w częściach, z których
             każda stanowi przedmiot odrębnego postępowania, wartością takiego
             zamówienia jest suma wartości  poszczególnych jego części.
         2. Jeżeli suma wartości poszczególnych części zamówienia przekracza
           równowartość kwoty, od której jest uzależnione stosowanie
           odpowiednich przepisów ustawy, przepisy te, dotyczące publikacji
           ogłoszeń, terminów, protokołu postępowania, protestów i odwołań,
           stosuje się do udzielenia zamówienia na każdą z części.
         3. Jeżeli zamawiający zamierza udzielić w ciągu roku kalendarzowego
           zamówień na dostawy lub usługi tej samej kategorii, podstawą
           obliczenia wartości zamówienia jest łączna wartość zamówień, których
           zamawiający zamierza udzielić w danym roku, albo suma wartości
           zamówień tej samej kategorii udzielonych w poprzednim roku
           kalendarzowym lub w ciągu ostatnich 12 miesięcy, z uwzględnieniem
           zmian ilościowych zamawianych dostaw lub usług oraz prognozowanego
           na dany rok średniorocznego wskaźnika wzrostu cen towarów i usług
           konsumpcyjnych ogółem ustalanego w ustawie budżetowej.
         4. W przypadku gdy łączna wartość zamówień, o których mowa w ust. 3,
           przekracza równowartość kwoty, od której jest uzależnione stosowanie
           odpowiednich przepisów ustawy, przepisy te, dotyczące publikacji
           ogłoszeń, terminów, protokołu postępowania, protestów i odwołań,
           stosuje się do udzielania każdego z poszczególnych zamówień.
         5. Rada Ministrów określi, w drodze rozporządzenia, sposób obliczenia
           wartości zamówienia publicznego, z uwzględnieniem specyfiki robót
           budowlanych, dostaw i usług będących przedmiotem zamówienia oraz
           czasu na jaki ma być zawarta umowa.
     Art. 3b. Jeżeli zamówienie obejmuje równocześnie roboty budowlane, dostawy
           lub usługi, do udzielenia tego zamówienia stosuje się przepisy
           dotyczące tego przedmiotu zamówienia, którego wartościowy udział w
           danym zamówieniu jest największy.
       Art. 3c. 1. Jeżeli zamówienie ma być finansowane z udziałem środków
              zagranicznych przyznanych na podstawie umowy międzynarodowej,
              która przewiduje inne niż ustawa procedury udzielania zamówienia,
              zamawiający stosuje procedury określone w umowie międzynarodowej.
         2. Prezes Urzędu Zamówień Publicznych, w porozumieniu z ministrem
           właściwym do spraw finansów publicznych, może, w drodze decyzji
           administracyjnej, udzielić, na wniosek zamawiającego, zezwolenia na
           odstąpienie od stosowania przepisów ustawy, w przypadku zamówienia
           finansowanego z udziałem środków zagranicznych przyznanych na innej
           podstawie niż umowa międzynarodowa, jeżeli otrzymanie tych środków
           jest uzależnione od zastosowania procedur odmiennych niż określone w
           ustawie.
         3. Do zamówień finansowanych w całości lub w części ze środków
           Organizacji Traktatu Północnoatlantyckiego i realizowanych w ramach
           jej programu inwestycyjnego stosuje się zasady obowiązujące w tej
           organizacji.";
4) w art. 4:
   a) w ust. 1:
     -  pkt 1 otrzymuje brzmienie:
         "1) jednostki sektora finansów publicznych w rozumieniu ustawy o
           finansach publicznych, z zastrzeżeniem pkt 7 i 9,",
     -  skreśla się pkt 2 i 3,
     -  w pkt 8 po wyrazie "telewizji" dodaje się wyrazy "oraz ich jednostki
       zależne",
     - w pkt 9 wyrazy "jednostki organizacyjne ubezpieczenia zdrowotnego oraz
       Krajowy Związek Kas Chorych" zastępuje się wyrazami "i jednostki
       organizacyjne ubezpieczenia zdrowotnego",
   b) ust. 2 otrzymuje brzmienie:
     "2. Do stosowania ustawy są obowiązane również inne podmioty niż
       wymienione w ust. 1, jeżeli ponad 50% wartości udzielanego przez nie
       zamówienia jest finansowane ze środków publicznych lub bezpośrednio
       przez podmioty wymienione w ust. 1.";
5) po art. 4 dodaje się art. 4a i 4b w brzmieniu:
      "Art. 4a. 1. Do stosowania ustawy są obowiązane również podmioty
             niewymienione w art. 4, jeżeli udzielane przez nie zamówienie jest
             bezpośrednio związane z prowadzonym przez te podmioty co najmniej
             jednym z następujących rodzajów działalności:
           1) poszukiwaniem, rozpoznawaniem miejsc występowania lub
             wydobywaniem gazu ziemnego, ropy naftowej oraz jej naturalnych
             pochodnych, węgla brunatnego, węgla kamiennego i innych paliw
             stałych,
           2) zarządzaniem lotniskami, portami morskimi lub śródlądowymi oraz
             udostępnianiem ich przewoźnikom powietrznym, morskim i śródlądowym,
           3) tworzeniem stałych sieci przeznaczonych do świadczenia
             publicznych usług związanych z produkcją, transportem lub
             dystrybucją wody pitnej, energii elektrycznej, gazu lub energii
             cieplnej lub dostarczaniem wody pitnej, energii elektrycznej, gazu
             albo energii cieplnej do takich sieci lub kierowaniem takimi
             sieciami,
           4) obsługą sieci świadczących publiczne usługi w zakresie transportu
             kolejowego, tramwajowego, trolejbusowego lub kolei linowej,
           5) obsługą sieci świadczących publiczne usługi w zakresie transportu
             autobusowego,
           6) udostępnianiem lub obsługą publicznej sieci telekomunikacyjnej,
             albo świadczeniem jednej lub większej liczby usług
             telekomunikacyjnych za pomocą takiej sieci.
         2. Ustawy nie stosuje się do zamówień bezpośrednio związanych z
           rodzajem działalności, o których mowa w ust. 1 pkt 5 i 6, jeżeli
           podmioty inne niż zamawiający prowadzą taki sam rodzaj działalności
           na tym samym obszarze i na tych samych warunkach co zamawiający.
         3. Zamawiający spełniający warunki określone w ust. 1 są obowiązani do
           stosowania ustawy, jeżeli wartość zamówienia publicznego przekracza:
           1) w przypadku prowadzących działalność, o której mowa w ust. 1 pkt
             1-5, równowartość kwoty 400 000 EURO dla dostaw i usług oraz kwoty
             5 000 000 EURO dla robót budowlanych,
           2) w przypadku prowadzących działalność, o której mowa w ust. 1 pkt
             6, równowartość kwoty 600 000 EURO dla usług i dostaw oraz kwoty 5
             000 000 EURO dla robót budowlanych.
       Art. 4b. 1. Na zasadach szczególnych mogą być prowadzone postępowania o
              zamówienia:
           1) udzielane w sytuacji wystąpienia lub bezpośredniego zagrożenia
             wystąpieniem klęski żywiołowej,
           2) udzielane i realizowane za granicą,
           3) których przedmiotem jest uzbrojenie lub sprzęt wojskowy,
           4) których przedmiot jest objęty tajemnicą państwową,
           5) dotyczące istotnych interesów bezpieczeństwa państwa.
         2. Zasady szczególne, o których mowa w ust. 1, mogą polegać na
           odstąpieniu od stosowania przepisów ustawy dotyczących:
           1) obowiązku publikacji ogłoszeń,
           2) terminów,
           3) odwołań,
           4) wymogu zatwierdzania przez Prezesa Urzędu trybu udzielania
             zamówienia innego niż przetarg nieograniczony,
           5) jawności postępowania,
           6) preferencji krajowych,
           7) przesłanek wyboru trybu przetargu ograniczonego i dwustopniowego.
         3. Rada Ministrów określi, w drodze rozporządzenia, sposób prowadzenia
           postępowań, o których mowa w ust. 1.";
6) w art. 6:
   a) pkt 3 i 4 otrzymują brzmienie:
     "3) udzielania zamówień:
        a) gospodarstwom pomocniczym przez macierzyste jednostki budżetowe lub
         przez jednostki podległe (podporządkowane) jednostkom macierzystym w
         zakresie bieżącej obsługi zamawiającego,
        b) przedsiębiorstwom podległym Ministrowi Sprawiedliwości, działającym
         przy zakładach karnych i aresztach śledczych  oraz gospodarstwom
         pomocniczym przy jednostkach organizacyjnych Służby Więziennej i
         gospodarstwom pomocniczym zakładów poprawczych i schronisk dla
         nieletnich,
        c) zamówień publicznych udzielanych zakładom budżetowym przez podmioty,
         które te zakłady utworzyły, w zakresie bieżącej obsługi zamawiającego,
     4) zamówień publicznych, których przedmiotem są:
        a) usługi arbitrażowe lub pojednawcze,
        b) usługi Narodowego Banku Polskiego,
        c) usługi pocztowe,
        d) usługi telekomunikacyjne świadczone drogą satelitarną,
        e) usługi telefoniczne, teleksowe, radiotelefoniczne lub przywoławcze,
        f) naukowe usługi badawcze i rozwojowe, z wyjątkiem tych, których
         rezultaty służą wyłącznie na potrzeby własne zamawiającego,",
   b) w pkt 5 kropkę zastępuje się przecinkiem i dodaje się pkt 6 i 7 w
     brzmieniu:
     "6) zakupu, przygotowania, produkcji lub koprodukcji filmów, audycji
       radiowych lub telewizyjnych oraz zakupu czasu antenowego przez jednostki
       publicznej radiofonii i telewizji,
     7) zamówień publicznych, których wartość nie przekracza wyrażonej w
       złotych równowartości kwoty 3 000 EURO.",
   c) dotychczasową treść oznacza się jako ust. 1 i dodaje się ust. 2 w
     brzmieniu:
     "2. Przepisów ustawy, dotyczących publikacji ogłoszeń o planowanych
       zamówieniach publicznych, terminów, wadiów, przesłanek wyboru trybu w
       przypadku udzielania zamówienia publicznego w trybie przetargu
       ograniczonego, dwustopniowego, negocjacji z zachowaniem konkurencji lub
       zapytania o cenę oraz obowiązku zatwierdzenia w tych przypadkach trybu
       przez Prezesa Urzędu Zamówień Publicznych, a także zakazu ustalania
       kryteriów oceny ofert na podstawie właściwości wykonawcy nie stosuje się
       do usług:
        1) hotelowych i restauracyjnych,
        2) w zakresie transportu kolejowego,
        3) w zakresie transportu morskiego i żeglugi śródlądowej,
        4) prawniczych,
        5) w zakresie doradztwa personalnego,
        6) w zakresie ochrony,
        7) w zakresie szkolenia,
        8) zdrowotnych i socjalnych,
        9) w zakresie kultury,
        10) w zakresie sportu i rekreacji.";
7) po art. 6a dodaje się art. 6b w brzmieniu:
      "Art. 6b. 1. Dostawcą lub wykonawcą może być osoba fizyczna, osoba prawna
             lub jednostka organizacyjna nieposiadająca osobowości prawnej oraz
             podmioty te występujące wspólnie.
         2. Dostawcy lub wykonawcy występujący wspólnie ponoszą solidarną
           odpowiedzialność za niewykonanie lub nienależyte wykonanie
           zamówienia.";
8) w art. 9 w ust. 1 w pkt 9 kropkę zastępuje się przecinkiem i dodaje się pkt
  10 w brzmieniu:
     "10) przekazywanie do publikacji w Dzienniku Urzędowym Wspólnot
       Europejskich ogłoszeń o zamówieniach publicznych.";
9) po art. 13 dodaje się art. 13a w brzmieniu:
   "Art. 13a. 1. W przypadku gdy przedmiotem zamówienia publicznego są twórcze
             prace projektowe, wybór najkorzystniejszej oferty może być
             poprzedzony konkursem.
         2. Przez twórcze prace projektowe, o których mowa w ust 1, należy
           rozumieć mające cechy utworu w rozumieniu ustawy z dnia 4 lutego
           1994 r. o prawie autorskim i prawach pokrewnych (Dz.U. z 2000 r. Nr
           80, poz. 904):
           1) architektoniczne prace projektowe,
           2) urbanistyczne prace projektowe,
           3) konstrukcyjno-budowlane prace projektowe.
         3. Udzielenie zamówienia publicznego na twórcze prace projektowe o
           wartości zamówienia przekraczającej równowartość kwoty 25 000 EURO
           poprzedza się konkursem.
         4. Konkurs polega na kwalifikacji twórczych prac projektowych
           nadesłanych przez wykonawców dokonanej na podstawie ich oceny.
         5. Oceny projektów dokonuje komisja konkursowa. Członków komisji
           konkursowej  powołuje i odwołuje zamawiający.
         6. Rada Ministrów określi, w drodze rozporządzenia, tryb i formy
           przeprowadzania konkursu oraz sposób powoływania i odwoływania
           członków komisji konkursowej, przy uwzględnieniu, że ograniczenia
           udziału w konkursie mogą wynikać jedynie z konieczności spełnienia
           wymagań posiadania uprawnień do wykonania twórczych prac
           projektowych będących przedmiotem konkursu.";
10) w art. 14:
   a) w ust. 3 wyraz "ECU" zastępuje się wyrazem "EURO",
   b) dodaje się ust. 4 w brzmieniu:
     "4. Zamawiający, o którym mowa w art. 4a, może udzielać zamówienia
       publicznego w trybie przetargu ograniczonego lub dwustopniowego,
       niezależnie od wystąpienia okoliczności, o których mowa w art. 52b oraz
       w art. 54. Przepisu ust. 3  nie stosuje się.";
11) w art. 14a po ust. 5 dodaje się ust. 5a w brzmieniu:
      "5a. Prezes Urzędu może w uzasadnionych przypadkach wyrazić zgodę na
         publikację ogłoszeń o zamówieniach publicznych, nawet jeżeli ich
         publikacja ze względu na wartość przedmiotu zamówienia nie jest
         obowiązkowa.";
12) art. 14b otrzymuje brzmienie:
    "Art. 14b. 1. Zamawiający jest obowiązany przekazywać, za pośrednictwem
             Prezesa Urzędu, do publikacji w Dzienniku Urzędowym Wspólnot
             Europejskich ogłoszenia o:
           1) planowanych w danym roku kalendarzowym zamówieniach publicznych,
             których wartość dla dostaw lub usług przekracza równowartość kwoty
             750 000 EURO, a dla robót budowlanych kwoty 5 000 000 EURO,
           2) zamówieniach publicznych oraz o wyniku postępowania, których
             wartość dla dostaw lub usług przekracza równowartość kwoty 130 000
             EURO, a dla robót budowlanych kwoty 5 000 000 EURO,
           3) konkursie, którego wartość przekracza równowartość kwoty 130 000
             EURO.
         2. Rada Ministrów określi, w drodze rozporządzenia, zakres i sposób
           przekazywania ogłoszeń, o których mowa w ust. 1 oraz ich wzory.";
13) po art. 14b dodaje się art. 14c i 14d w brzmieniu:
    "Art. 14c. Zamawiający jest obowiązany niezwłocznie po sporządzeniu planu
           finansowego, jeżeli jest jednostką sektora finansów publicznych albo
           do dnia 31 marca roku kalendarzowego, jeżeli jest inną jednostką
           obowiązaną do stosowania przepisów ustawy, przekazać do publikacji w
           Biuletynie Zamówień Publicznych ogłoszenie o planowanych w danym
           roku kalendarzowym zamówieniach publicznych, których wartość w
           przypadku zamówienia na roboty budowlane przekracza równowartość
           kwoty 500 000 EURO albo łączna wartość w każdej kategorii dostaw lub
           usług przekracza równowartość kwoty 500 000 EURO.
      Art. 14d. 1. Zamawiający przesyła do publikacji w Biuletynie Zamówień
             Publicznych, niezwłocznie po zawarciu umowy, ogłoszenie o wyniku
             postępowania o udzielenie zamówienia publicznego zawierające:
           1) nazwę (firmę) i adres (siedzibę) zamawiającego,
           2) określenie wartości zamówienia publicznego,
           3) określenie przedmiotu zamówienia publicznego,
           4) określenie liczby złożonych ofert, w tym liczby ofert
             odrzuconych,
           5) informację o opublikowaniu ogłoszenia w Biuletynie Zamówień
             Publicznych,
           6) określenie najniższej i najwyższej ceny przedstawianej w
             złożonych ofertach,
           7) imię i nazwisko lub nazwę (firmę) oraz adres (siedzibę) dostawcy
             lub wykonawcy, którego ofertę wybrano, oraz cenę.
         2. Jeżeli zamawiający udziela zamówienia publicznego z wolnej ręki,
           przesyła do publikacji w Biuletynie Zamówień Publicznych ogłoszenie
           o wyniku postępowania o udzielenie zamówienia publicznego
           zawierające informacje o zawarciu umowy. Przepis ust. 1 stosuje się
           odpowiednio.
         3. W przypadku unieważnienia postępowania ogłoszonego w Biuletynie
           Zamówień Publicznych ogłoszenie o unieważnieniu postępowania
           zawierające informacje o liczbie złożonych ofert, cenie oferty
           najtańszej i najdroższej oraz podstawie unieważnienia publikuje się
           w Biuletynie Zamówień Publicznych.";
14) w art. 15:
   a) w ust. 1 użyty dwukrotnie wyraz "ECU" zastępuje się użytym dwukrotnie
     wyrazem "EURO" oraz skreśla się wyrazy "pisemności postępowania,",
   b) skreśla się ust. 2;
15)  art. 17 otrzymuje brzmienie:
      "Art. 17. 1. Zamawiający określa przedmiot zamówienia publicznego za
             pomocą cech technicznych i jakościowych, z uwzględnieniem Polskich
             Norm wprowadzających normy europejskie lub europejskich aprobat
             technicznych oraz klasyfikacji statystycznych wydanych na
             podstawie ustawy o statystyce publicznej, z tym że w odniesieniu
             do robót budowlanych za pomocą dokumentacji projektowej oraz
             specyfikacji technicznej wykonania i odbioru robót, z
             uwzględnieniem Polskich Norm wprowadzających normy europejskie lub
             europejskie aprobaty techniczne.
         2. W przypadku braku Polskich Norm wprowadzających normy europejskie
           lub europejskich aprobat technicznych uwzględnia się w następującej
           kolejności:
           1) normy europejskie,
           2) Polskie Normy wprowadzające normy międzynarodowe,
           3) Polskie Normy lub aprobaty techniczne.
         3. Przedmiotu zamówienia publicznego, warunków stawianych dostawcom
           lub wykonawcom oraz kryteriów oceny ofert nie można określać w
           sposób, który mógłby utrudniać uczciwą konkurencję.
         4. Przedmiotu zamówienia publicznego nie można określać przez
           wskazanie znaków towarowych, patentów lub pochodzenia, chyba że jest
           to uzasadnione specyfiką przedmiotu zamówienia lub zamawiający nie
           może opisać przedmiotu zamówienia za pomocą dostatecznie dokładnych
           i powszechnie zrozumiałych określeń, a wskazaniu takiemu towarzyszą
           wyrazy "lub równoważne".";
16) po art. 17 dodaje się art. 17a w brzmieniu:
      "Art. 17a. 1. Zamawiający może dopuścić możliwość złożenia oferty
             przewidującej odmienny niż określony przez niego sposób wykonania
             zamówienia (oferta wariantowa), jeżeli cena nie jest jedynym
             kryterium wyboru najkorzystniejszej oferty.
         2. W przypadku, o którym mowa w ust. 1, zamawiający jest obowiązany
           określić w ogłoszeniu o postępowaniu oraz odpowiednio w specyfikacji
           istotnych warunków zamówienia lub zaproszeniu do składania ofert
           minimalne warunki, jakim muszą odpowiadać warianty oraz sposób ich
           przedstawienia.
         3. Jeżeli zamawiający nie dopuszcza możliwości złożenia oferty
           wariantowej obowiązany jest zamieścić o tym informację w ogłoszeniu
           o postępowaniu oraz odpowiednio w specyfikacji istotnych warunków
           zamówienia lub zaproszeniu do składania ofert.";
17) w art. 18 skreśla się ust. 2-6;
18) w art. 19:
   a) w ust. 1:
     - pkt 1 otrzymuje brzmienie:
         "1) dostawców lub wykonawców, którzy w ciągu ostatnich 3 lat przed
           wszczęciem postępowania nie wykonali zamówienia lub wykonali je z
           nienależytą starannością,",
     - w pkt 6 kropkę zastępuje się przecinkiem i dodaje się pkt 7 i 8 w
       brzmieniu:
         "7) dostawców lub wykonawców, którzy nie spełniają warunków
           określonych w art. 22 ust 2 pkt 1-4 lub w wyznaczonym terminie nie
           złożyli, nie uzupełnili lub nie wyjaśnili dokumentów
           potwierdzających spełnianie warunków, o których mowa w art. 22 ust.
           2,
         8) dostawców lub wykonawców, którzy nie złożyli wymaganych oświadczeń
           lub nie spełnili innych wymagań określonych w ustawie, specyfikacji
           istotnych warunków zamówienia, w ogłoszeniu lub zaproszeniu do
           składania ofert, w szczególności nie wnieśli wadium.",
   b) dodaje się ust. 3 i 4 w brzmieniu:
     "3. Oferta dostawcy lub wykonawcy, który został wykluczony z postępowania,
       nie jest rozpatrywana.
     4. O wykluczeniu z postępowania zamawiający zawiadamia niezwłocznie
       wykluczonego dostawcę lub wykonawcę, podając uzasadnienie faktyczne i
       prawne.";
19) w art. 21 dodaje się ust. 3-5 w brzmieniu:
     "3. Oświadczenia lub zawiadomienia przekazane za pomocą teleksu, poczty
       elektronicznej lub telefaksu uważa się za złożone w terminie, jeżeli ich
       treść dotarła do adresata przed upływem terminu i została niezwłocznie
       potwierdzona na piśmie przez przekazującego.
     4. Ofertę, z zastrzeżeniem ust. 5, sporządza się w języku polskim, z
       zachowaniem formy pisemnej pod rygorem nieważności.
     5. W szczególnie uzasadnionych przypadkach zamawiający może wyrazić zgodę
       na sporządzenie oferty w języku powszechnie używanym w handlu
       międzynarodowym.";
20) w art. 22:
   a) w ust. 2 pkt 3 otrzymuje brzmienie:
     "3) dysponuje niezbędną wiedzą i doświadczeniem, a także potencjałem
       ekonomicznym i technicznym oraz pracownikami zdolnymi do wykonywania
       danego zamówienia,",
   b) skreśla się ust. 5-7 oraz dodaje się ust. 7a w brzmieniu:
      "7a. Zamawiający może żądać, w wyznaczonym przez siebie terminie,
         uzupełnienia lub złożenia wyjaśnień dotyczących dokumentów
         potwierdzających spełnianie warunków, o których mowa w ust. 2.",
   c) w ust. 8 wyrazy "ust. 2-5" zastępuje się wyrazami "ust. 2-4",
   d) w ust. 9 kropkę zastępuje się przecinkiem i dodaje się wyrazy "
     uwzględniając, że potwierdzeniem niekaralności dostawcy lub wykonawcy może
     być w szczególności informacja z Krajowego Rejestru Karnego.";
21) w art. 25 ust. 2 otrzymuje brzmienie:
     "2. Protokół, oferty oraz wszelkie oświadczenia i zaświadczenia składane w
       trakcie postępowania są jawne, z wyjątkiem informacji stanowiących
       tajemnicę przedsiębiorstwa w rozumieniu przepisów o zwalczaniu
       nieuczciwej konkurencji, a dostawca lub wykonawca składając ofertę
       zastrzegł w odniesieniu do tych informacji, że nie mogą być one
       udostępnione innym uczestnikom postępowania.";
22) w art. 26a po wyrazie "ofert" dodaje się wyrazy "oraz protokołu
  (dokumentacji podstawowych czynności)";
23) w art. 27a:
   a) skreśla się pkt 2,
   b) dotychczasową treść oznacza się jako ust. 1 i dodaje się ust. 2 w
     brzmieniu:
     "2. O odrzuceniu oferty zamawiający niezwłocznie informuje dostawcę lub
       wykonawcę, którego ofertę odrzucił. Informacja ta powinna zawierać
       uzasadnienie faktyczne i prawne.";
24) po art. 27c dodaje się art. 27d w brzmieniu:
      "Art. 27d. 1. Zamawiający wybiera najkorzystniejszą ofertę spośród nie
             odrzuconych ofert, wyłącznie na podstawie kryteriów oceny ofert,
             określonych w specyfikacji istotnych warunków zamówienia,
             zaproszeniu do udziału w postępowaniu albo zaproszeniu do
             składania ofert.
         2. Kryteria oceny ofert nie mogą dotyczyć właściwości dostawcy lub
           wykonawcy, a w szczególności jego wiarygodności ekonomicznej,
           technicznej lub finansowej.
         3. Kryteria oceny ofert nie podlegają zmianie w toku postępowania.
         4. Wyboru najkorzystniejszej oferty dokonuje się z uwzględnieniem
           preferencji krajowych, jeżeli są stosowane.
         5. Rada Ministrów może określić, w drodze rozporządzenia, sposób
           ustalania i stosowania kryteriów oceny ofert przy udzielaniu
           zamówień publicznych.";
25) w tytule rozdziału 4 skreśla się wyrazy "i przetarg ograniczony";
26) w art. 28 skreśla się ust. 3;
27) skreśla się art. 32 i 33;
28) w art. 34 skreśla się ust. 2;
29) w art. 35 w ust. 1 pkt 7 otrzymuje brzmienie:
     "7) istotne dla zamawiającego postanowienia, które zostaną wprowadzone do
       treści zawieranej umowy oraz wysokość kar umownych z tytułu niewykonania
       lub nienależytego wykonania umowy,";
30) w art. 37 skreśla się ust. 1 i 2;
31) w art. 38:
   a) w ust. 2 skreśla się pkt 2,
   b) ust. 3 otrzymuje brzmienie:
     "3. Zamawiający może wyznaczyć termin składania ofert krótszy niż
       określony w ust. 2 pkt 1, jednakże nie krótszy niż 3 tygodnie:
         1) jeżeli przedmiotem zamówienia są dostawy, usługi lub roboty
           budowlane, o których zamawiający co najmniej dwa miesiące wcześniej
           opublikował ogłoszenie na zasadach określonych w art. 14c, lub
         2) jeżeli wartość zamówienia publicznego w przypadku robót budowlanych
           nie przekracza równowartości kwoty 5 000 000 EURO, a w przypadku
           usług lub dostaw 130 000 EURO, oraz zachodzi co najmniej jedna z
           następujących okoliczności:
           a) wyznaczenie terminu, o którym mowa w ust. 1, uniemożliwiłoby
             wykonanie zamówienia w danym roku budżetowym,
           b) wyznaczenie terminu, o którym mowa w ust. 1, mogłoby spowodować
             powstanie szkody w znacznych rozmiarach,
           c) uprzednio przeprowadzone postępowanie przetargowe w tej samej
             sprawie nie doprowadziło do zawarcia umowy,
           d) przedmiotem zamówienia publicznego są powszechnie dostępne
             dostawy, usługi lub roboty budowlane o ustalonych standardach.",
   c) skreśla się ust. 4;
32) w art. 41 w ust. 1 wyrazy "1-5%" zastępuje się wyrazami "0,5-3%";
33) w art. 43 ust. 2 i 3 otrzymują brzmienie:
     "2. Otwarcie ofert jest jawne.
     3. Po otwarciu ofert podaje się imię i nazwisko, nazwę (firmę) oraz adres
       (siedzibę) dostawcy lub wykonawcy, którego oferta jest otwierania, a
       także informacje dotyczące ceny oferty, terminu wykonania zamówienia
       publicznego, okresu gwarancji, warunków płatności zawartych w ofercie.
       Informacje te odnotowywane są w protokole postępowania";
34) skreśla się art. 48 i 49;
35) w art. 50 skreśla się ust. 3;
36) po rozdziale 4 dodaje się rozdział 4a w brzmieniu:
                                  "Rozdział 4a
                              Przetarg ograniczony
    Art. 52a. Oferty w przetargu ograniczonym mogą złożyć wyłącznie dostawcy
           lub wykonawcy dopuszczeni do udziału w tym przetargu i zaproszeni
           przez zamawiającego do składania ofert.
    Art. 52b. Zamawiający może zorganizować przetarg ograniczony w przypadku,
           gdy wystąpi co najmniej jedna z następujących okoliczności:
           1) wartość zamówienia publicznego nie przekracza równowartości kwoty
             30 000 EURO,
           2) specjalistyczny charakter zamówienia publicznego ogranicza liczbę
             dostawców lub wykonawców mogących wykonać dane zamówienie.
      Art. 52c. 1. Zamawiający zaprasza do składania wniosków o dopuszczenie do
             udziału w przetargu ograniczonym przez publikację ogłoszenia
             zawierającego co najmniej:
           1) nazwę (firmę) i adres (siedzibę) zamawiającego,
           2) określenie ilości i rodzaju zamawianych dostaw lub usług, a w
             odniesieniu do robót budowlanych - rodzaju, zakresu i lokalizacji
             budowy,
           3) określenie terminu wykonania zamówienia publicznego,
           4) określenie warunków wymaganych od dostawców i wykonawców.
         2. Warunki, które obowiązani są spełniać dostawcy lub wykonawcy, mogą
           dotyczyć wyłącznie okoliczności określonych w art. 22 ust. 2.
         3. Wyznaczony przez zamawiającego termin składania wniosków nie może
           być krótszy niż 4 tygodnie, licząc od dnia publikacji ogłoszenia.
         4. Zamawiający może wyznaczyć termin składania wniosków krótszy niż
           określony w ust. 3, jednak nie krótszy niż 2 tygodnie w przypadku
           zaistnienia okoliczności, o których mowa w art. 38 ust. 3.
    Art. 52d. Zamawiający zaprasza do składania ofert wszystkich dostawców lub
           wykonawców, którzy spełniają wymagane warunki, z zastrzeżeniem art.
           52e.
      Art. 52e. 1. W ogłoszeniu zamawiający może określić liczbę wykonawców lub
             dostawców, których zaprosi do składania ofert. Liczba ta nie może
             być mniejsza niż 5 i większa niż 20.
         2. Jeżeli okaże się, że liczba dostawców lub wykonawców spełniających
           wymagane warunki jest mniejsza niż określona zgodnie z ust. 1,
           zamawiający zaprasza wszystkich dostawców lub wykonawców
           spełniających te warunki.
         3. Zaproszenie do składania ofert powinno zawierać co najmniej:
           1) nazwę (firmę) i adres (siedzibę), pod który można zwrócić się o
             specyfikację istotnych warunków zamówienia publicznego oraz
             określenie terminu zgłaszania takich wniosków, a także informację o
             cenie, jaką trzeba uiścić za wydanie tych dokumentów,
           2) określenie miejsca i terminu składania ofert,
           3) informacje o dacie i miejscu opublikowania ogłoszenia,
           4) opis warunków, które powinni spełniać dostawcy lub wykonawcy oraz
             sposób dokonywania oceny spełnienia tych warunków,
           5) informację o dokumentach, jakie ma dostarczyć dostawca lub
             wykonawca w celu wykazania, że spełnia wymagane warunki,
           6) określenie kwoty wadium.
      Art. 52f. 1. Termin składania ofert nie może być krótszy niż 6  tygodni,
             licząc od dnia wysłania zaproszenia, z zastrzeżeniem ust. 2 i 3.
         2. Jeżeli zamawiający opublikował ogłoszenie na zasadach określonych w
           art. 14c, termin składania ofert nie może być krótszy niż 4
           tygodnie, licząc od dnia wysłania zaproszenia.
         3. Jeżeli ze względu na szczególną pilność udzielenia zamówienia
           publicznego jest niemożliwe wyznaczenie terminu, o którym mowa w
           ust. 1, zamawiający może wyznaczyć termin krótszy, jednak nie
           krótszy niż 2 tygodnie, licząc od dnia wysłania zaproszenia.
    Art. 52g. Do przetargu ograniczonego stosuje się odpowiednio przepisy art.
           28 ust. 1, art. 29, art. 34 ust. 1 i ust. 4, art. 35, art. 36,art.
           37 ust. 3, art. 38 ust. 1, art. 39-44, art. 47, art. 50 oraz art.
           51.";
37) w art. 54:
   a) w zdaniu wstępnym wyrazy "stosuje się" zastępuje się wyrazami "może być
     stosowany" oraz pkt 1-3 otrzymują brzmienie:
     "1) w uprzednio prowadzonym postępowaniu w trybie przetargu
       nieograniczonego lub ograniczonego nie zostały złożone żadne oferty lub
       wszystkie oferty zostały odrzucone, a pierwotne warunki zamówienia nie
       zostaną w istotny sposób zmienione,
     2) nie można z góry określić szczegółowych cech zamawianych usług w taki
       sposób,  aby umożliwić wybór najkorzystniejszej oferty,
     3) przedmiotem zamówienia publicznego są dostawy lub roboty budowlane
       prowadzone wyłącznie w celach badawczych, doświadczalnych lub
       rozwojowych, a nie w celu zapewnienia zysku lub pokrycia poniesionych
       kosztów badań lub rozwoju,",
   b) skreśla się pkt 4,
   c) dodaje się pkt 5 w brzmieniu:
     "5) w wyjątkowych sytuacjach, jeżeli ze względu na charakter usług lub
       robót budowlanych lub związanych z nimi ryzyka, nie ma możliwości
       dokonania wcześniejszej ich wyceny.";
38) art. 55 otrzymuje brzmienie:
     "Art. 55. Do przetargu dwustopniowego stosuje się przepisy art. 29, art.
            35 ust. 1, art. 36-43 oraz art. 47, 50 i 51.";
39) w art. 57 ust. 2 otrzymuje brzmienie:
     "2. Zamawiający może wyznaczyć termin krótszy niż określony w ust 1, ale
       nie krótszy niż 2 tygodnie, jeżeli ze względu na szczególną pilność w
       realizacji zamówienia jest niemożliwe wyznaczenie terminu, o którym mowa
       w ust 1.";
40) w art. 61 dodaje się trzecie zdanie w brzmieniu:
      "Art. 44 stosuje się odpowiednio.";
41) art. 63-65 otrzymują brzmienie:
    "Art. 63. Negocjacje z zachowaniem konkurencji jest to tryb udzielenia
           zamówienia publicznego, w którym zamawiający negocjuje warunki umowy
           w sprawie zamówienia publicznego z taką liczbą dostawców lub
           wykonawców, która zapewni wybór najkorzystniejszej oferty,
           konkurencję oraz sprawny przebieg postępowania, nie mniejszą jednak
           niż trzech, chyba że ze względu na specjalistyczny charakter
           zamówienia jest tylko dwóch dostawców lub wykonawców mogących je
           wykonać.
     Art. 64. Zamówienie publiczne może być udzielone w trybie negocjacji z
           zachowaniem konkurencji, jeżeli wystąpiła co najmniej jedna z
           następujących okoliczności:
           1) uprzednio prowadzone postępowanie w trybie przetargu
             nieograniczonego lub ograniczonego zostało unieważnione z powodu
             braku wymaganej liczby ofert, a pierwotne warunki zamówienia
             publicznego nie zostaną w istotny sposób zmienione,
           2) został przeprowadzony konkurs, o którym mowa w art. 13a, w wyniku
             którego zakwalifikowano do postępowania co najmniej dwóch
             wykonawców,
           3) przedmiot dostawy jest wytwarzany wyłącznie w celach badawczych,
             doświadczalnych lub rozwojowych, przy czym nie dotyczy to produkcji
             seryjnej mającej na celu udowodnienie zdolności rynkowych lub
             pokrycie kosztów badań lub rozwoju,
           4) dane roboty budowlane służą wyłącznie do celów badawczych,
             doświadczalnych lub rozwojowych, a nie do zapewnienia zysku lub
             pokrycia poniesionych kosztów badań lub rozwoju,
           5) zachodzi pilna potrzeba udzielenia zamówienia publicznego, której
             wcześniej nie można było przewidzieć, a nie wynika ona z winy
             zamawiającego.
       Art. 65. 1. Zamawiający zaprasza do udziału w negocjacjach z zachowaniem
              konkurencji, wysyłając zaproszenie do co najmniej trzech
              oferentów, chyba że ze względu na specjalistyczny charakter
              zamówienia jest tylko dwóch mogących je wykonać.
         2. W przypadku, o którym mowa w art. 64 pkt 1 lub 2, zamawiający
           zaprasza do udziału w postępowaniu co najmniej tych oferentów,
           którzy złożyli oferty w unieważnionym przetargu lub zostali
           zakwalifikowani do postępowania w wyniku konkursu, o którym mowa w
           art. 13a.";
42) w art. 66 w ust. 4 wyrazy "art. 47-51" zastępuje się wyrazami "art. 47, 50 i
  51";
43) w art. 68:
   a) w ust. 1 po wyrazach "standardach jakościowych" dodaje się wyrazy "a
     wartość zamówienia nie przekracza równowartości kwoty 130 000 EURO",
   b) skreśla się ust. 3;
44) w art. 69:
   a) w ust. 4 wyraz "ECU" zastępuje się wyrazem "EURO",
   b) skreśla się ust. 5;
45) w art. 71:
   a) ust. 1 otrzymuje brzmienie:
     "1. Zamawiający może udzielić zamówienia publicznego z wolnej ręki tylko
       wtedy, gdy wystąpi co najmniej jedna z następujących okoliczności:
         1) z przyczyn technicznych lub w przypadku udzielania zamówienia
           publicznego na prace z zakresu działalności twórczej i artystycznej
           w dziedzinie kultury i sztuki, a także z przyczyn związanych z
           ochroną praw wyłącznych wynikających z odrębnych przepisów dostawy,
           usługi lub roboty budowlane mogą być wykonane tylko przez jednego
           dostawcę lub wykonawcę,
         2) został przeprowadzony konkurs i stosownie do jego postanowień
           zamówienie musi być udzielone wykonawcy, którego praca została
           oceniona jako najlepsza,
         3) ze względu na wyjątkową sytuację niewynikającą z przyczyn leżących
           po stronie zamawiającego, której nie mógł on przewidzieć, wymagane
           jest natychmiastowe wykonanie zamówienia publicznego, a nie można
           zachować terminów określonych dla innych trybów udzielenia
           zamówienia,
         4) uprzednio prowadzone postępowanie w trybie przetargu
           nieograniczonego zostało unieważnione z powodu braku wymaganej
           liczby ofert, jeżeli pierwotne warunki zamówienia nie zostały w
           sposób istotny zmienione, a ze względu na szczególny rodzaj dostaw,
           usług lub robót budowlanych można je uzyskać od jednego dostawcy lub
           wykonawcy,
         5) udziela się temu samemu wykonawcy zamówień publicznych dodatkowych,
           nie przekraczających łącznie 20% wartości zamówienia podstawowego,
           których wykonanie stało się konieczne na skutek sytuacji, których
           nie można było wcześniej przewidzieć oraz gdy z przyczyn
           technicznych lub gospodarczych zamówienia dodatkowego nie można
           oddzielić od zamówienia podstawowego,
         6) przedmiotem zamówienia publicznego jest nabycie, najem, dzierżawa
           lub leasing nieruchomości, a ze względu na szczególne okoliczności
           można ją uzyskać od jednego oferenta.",
   b) w ust. 1a wyraz "ECU" zastępuje się wyrazem "EURO",
   c) skreśla się ust. 2 i 3;
46) w art. 74 skreśla się wyrazy " , o wartości powyżej 3 000 ECU,";
47) tytuł rozdziału 8 otrzymuje brzmienie: "Rozdział 8 Protest, odwołanie i
  skarga";
48) w art. 79:
   a) w ust. 1 po wyrazach "środki odwoławcze" dodaje się wyrazy "i skarga",
   b) w ust. 2 skreśla się pkt 3;
49) w art. 81:
   a) po ust. 1 dodaje się ust. 1a w brzmieniu:
      "1a. Za ostateczne rozstrzygnięcie protestu, o którym mowa w ust. 1,
         uznaje się:
         1) rozstrzygnięcie przez zamawiającego protestu, od którego nie
           wniesiono odwołania,
         2) wyrok zespołu arbitrów.",
   b) w ust. 2 wyrazy "art. 64 pkt 2" zastępuje się wyrazami "art. 64 pkt 5";
50) w art. 87 po wyrazach "stosuje się" dodaje się wyraz "odpowiednio";
51) w art. 88 dodaje się ust. 5 w brzmieniu:
     "5. Osoba wpisana na listę arbitrów nie może występować jako pełnomocnik w
       postępowaniu odwoławczym w sprawach zamówień publicznych.";
52) skreśla się art. 91a;
53) po art. 92 dodaje się art. 92a-92h w brzmieniu:
    "Art. 92a. 1. Na wyrok zespołu arbitrów przysługuje skarga do Sądu
             Okręgowego w Warszawie, zwanego dalej "sądem".
         2. Skargę wnosi się za pośrednictwem Prezesa Urzędu w terminie 14 dni
           od dnia doręczenia wyroku z uzasadnieniem.
         3. Prezes Urzędu przekazuje skargę wraz z aktami sprawy do sądu w
           terminie 7 dni od dnia jej otrzymania.
      Art. 92b. 1. Skargę na wyrok zespołu arbitrów może wnieść także Prezes
             Urzędu w terminie 21 dni od dnia ogłoszenia wyroku.
         2. Do czynności podejmowanych przez Prezesa Urzędu stosuje się
           odpowiednio przepisy Kodeksu postępowania cywilnego o prokuratorze.
    Art. 92c. W postępowaniu toczącym się wskutek wniesienia skargi stosuje się
           odpowiednio przepisy Kodeksu postępowania cywilnego o apelacji,
           jeżeli przepisy niniejszego rozdziału nie stanowią inaczej.
    Art. 92d. Skarga powinna czynić zadość wymaganiom przewidzianym dla pisma
           procesowego oraz zawierać oznaczenie zaskarżonego wyroku,
           przytoczenie zarzutów, zwięzłe ich uzasadnienie, wskazanie dowodów,
           a także wniosek o zmianę wyroku w całości lub w części.
    Art. 92e. Sąd odrzuca na posiedzeniu niejawnym skargę wniesioną po upływie
           przepisanego terminu lub niedopuszczalną z innych przyczyn, jak
           również skargę, której braków strona nie uzupełniła w terminie.
      Art. 92f. 1. Jeżeli strona nie dokonała w terminie czynności procesowej
             nie ze swojej winy, sąd na jej wniosek przywraca termin.
             Postanowienie w tej sprawie może być wydane na posiedzeniu
             niejawnym.
         2. Pismo z wnioskiem o przywrócenie terminu wnosi się do sądu w ciągu
           tygodnia od czasu ustania przyczyny uchybienia terminowi.
      Art. 92g. 1. W razie uwzględnienia skargi sąd zmienia zaskarżony wyrok i
             orzeka co do istoty sprawy.
         2. Jeżeli odwołanie ulega odrzuceniu albo zachodzi podstawa do
           umorzenia postępowania, sąd uchyla wyrok oraz odrzuca odwołanie lub
           umarza postępowanie.
    Art. 92h. Od wyroku sądu nie przysługuje kasacja do Sądu Najwyższego.".
                                        
                                     Art. 2.
Do postępowań o udzielenie zamówienia publicznego wszczętych przed dniem wejścia
w życie niniejszej ustawy stosuje się przepisy dotychczasowe oraz art. 14d, art.
19 ust. 1 pkt 7 i 8 oraz ust. 3 i 4, art. 22 ust. 7a, art. 27a ust. 2 oraz art.
43 ust. 2 i 3 w brzmieniu nadanym niniejszą ustawą.
                                        
                                     Art. 3.
Dotychczasowe przepisy wykonawcze zachowują moc do czasu wydania nowych
przepisów wykonawczych, jeżeli nie są sprzeczne z niniejszą ustawą, nie dłużej
jednak niż przez 12 miesięcy od dnia wejścia w życie przepisu upoważniającego do
wydania aktu wykonawczego.
                                        
                                     Art. 4.
Ustawa wchodzi w życie po upływie 3 miesięcy od dnia ogłoszenia, z wyjątkiem:
  1) art. 1 pkt 3 w zakresie dotyczącym art. 3a, art. 1 pkt 13 w zakresie
    dotyczącym art. 14c, art. 1 pkt 51 i pkt 52, które wchodzą w życie z dniem
    1 stycznia 2002 r.,
  2) art. 1 pkt 5 w zakresie dotyczącym art. 4a oraz art. 1 pkt 10 lit. b),
    które wchodzą w życie z dniem 1 stycznia 2003 r.,
  3) art. 1 pkt 8, 12, 15 i 17, art. 1 pkt 20 lit. b) w zakresie dotyczącym
    skreślenia art. 22 ust. 5-7, art. 1 pkt 20 lit. c), art. 1 pkt 34 w
    zakresie dotyczącym skreślenia art. 49 oraz art. 1 pkt 37 lit. b), które
    wchodzą w życie z dniem uzyskania przez Rzeczpospolitą Polską członkostwa w
    Unii Europejskiej.
