



Dz.U. z 1996 r. Nr 91, poz. 409
                                    
                                USTAWA
                         z dnia 4 lipca 1996 r.
                                    
o zmianie ustaw o podatku rolnym, o lasach, o podatkach i opłatach lokalnych
                        oraz o ochronie przyrody
                                    
                                    
                                Art. 1.
W ustawie z dnia 15 listopada 1984 r. o podatku rolnym (Dz.U. z 1993 r. Nr 
94, poz. 431 oraz z 1994 r. Nr 1, poz. 3) wprowadza się następujące zmiany:
 1) w art. 1:
   a) ust. 2 otrzymuje brzmienie:
      "2. Za gospodarstwo rolne dla celów podatku rolnego uważa się obszar
         użytków rolnych, gruntów pod stawami oraz, sklasyfikowanych
         w operatach ewidencyjnych jako użytki rolne, gruntów pod 
         zabudowaniami związanymi z prowadzeniem tego gospodarstwa o 
         łącznej powierzchni przekraczającej 1 ha lub o powierzchni użytków
         rolnych przekraczającej 1 ha przeliczeniowy, stanowiących 
         własność lub znajdujących się w posiadaniu osoby fizycznej lub 
         osoby prawnej albo jednostki organizacyjnej nie mającej osobowości
         prawnej.",
   b) ust. 3 otrzymuje brzmienie:
      "3. Jeżeli gospodarstwo rolne jest współwłasnością albo jest we 
         współposiadaniu dwóch lub więcej osób prawnych lub osób fizycznych,
         z wyjątkiem małżonków, to grunty tego gospodarstwa stanowią
         odrębny przedmiot opodatkowania.";
 2) art. 2 otrzymuje brzmienie:
       "Art. 2. 1. Nie podlegają opodatkowaniu, z zastrzeżeniem ust. 2, 
                grunty:
                  1) pod jeziorami i wodami płynącymi, grunty na których
                    mieszczą się zbiorniki wody służące do zaopatrzenia
                    ludności w wodę oraz grunty pod wałami 
                    przeciwpowodziowymi,
                  2) stanowiące nieużytki,
                  3) wpisane do rejestru zabytków, pod warunkiem ich 
                    zagospodarowania i utrzymania zgodnie z przepisami
                    o ochronie zabytków,
                  4) zajęte na prowadzenie innej działalności gospodarczej
                    niż działalność rolnicza,
                  5) stanowiące działki przyzagrodowe członków rolniczych
                    spółdzielni produkcyjnych, którzy osiągnęli 
                    wiek emerytalny bądź są inwalidami I lub II grupy,
                  6) wyłączone na cele nierolnicze na podstawie ostatecznych
                    decyzji administracyjnych.
              2. Grunty, o których mowa w ust. 1 pkt 6, podlegają jednak 
                opodatkowaniu podatkiem rolnym przez okres do 2 lat 
                od dnia wydania ostatecznej decyzji administracyjnej, w 
                wypadku gdy w tym okresie na gruntach tych prowadzona
                jest działalność rolnicza.";
 3) art. 3 otrzymuje brzmienie:
        "Art. 3. 1. Obowiązek podatkowy w podatku rolnym, z zastrzeżeniem
                ust. 2, ciąży na osobach fizycznych, osobach prawnych,
                jednostkach organizacyjnych nie mających osobowości
                prawnej, które:
                  1) są właścicielami albo samoistnymi posiadaczami 
                    gruntów wchodzących w skład gospodarstw rolnych 
                    lub
                  2) posiadają - na podstawie zawartej umowy albo innego
                    tytułu prawnego, a także bezumownie - grunty
                    wchodzące w skład gospodarstw rolnych stanowiących
                    własność Skarbu Państwa lub gminy.
              2. Obowiązek podatkowy od gruntów pozostających w zarządzie
                Lasów Państwowych oraz wchodzących w skład 
                Zasobu Własności Rolnej Skarbu Państwa, nie objętych 
                obowiązkiem podatkowym na podstawie ust. 1 pkt 2, 
                ciąży odpowiednio na nadleśnictwach i na jednostkach 
                organizacyjnych Agencji Własności Rolnej Skarbu Państwa,
                faktycznie władających gruntami.
              3. Jeżeli grunty wchodzące w skład gospodarstwa rolnego 
                zostały w całości lub w części wydzierżawione na podstawie
                umowy zawartej stosownie do przepisów o ubezpieczeniu
                społecznym rolników, obowiązek podatkowy 
                od tych gruntów ciąży na dzierżawcy.
              4. Obowiązek podatkowy w podatku rolnym od gruntów 
                wchodzących w skład gospodarstwa rolnego, wniesionych 
                do spółdzielni produkcyjnych jako wkład gruntowy, ciąży 
                na spółdzielni produkcyjnej.
              5. Jeżeli gospodarstwo rolne stanowi współwłasność małżonków
                lub odrębną własność każdego z nich, obowiązek 
                podatkowy ciąży łącznie na obojgu małżonkach.
              6. Obowiązek podatkowy w podatku rolnym od gruntów 
                wchodzących w skład gospodarstwa rolnego, o którym 
                mowa w art. 1 ust. 3, ciąży na tej osobie będącej współwłaścicielem
                lub współposiadaczem, która to gospodarstwo
                prowadzi w całości, a jeżeli gospodarstwo rolne 
                prowadzą wszyscy lub niektórzy spośród współwłaścicieli 
                (współposiadaczy) albo żaden z nich - obowiązek podatkowy
                ciąży solidarnie na wszystkich współwłaścicielach 
                (współposiadaczach).";
 4) w art. 6 ust. 1 i 2 otrzymują brzmienie:
       "1. Podatek rolny od 1 ha przeliczeniowego za rok podatkowy wynosi 
         równowartość pieniężną 2,5q żyta, obliczoną według średniej ceny 
         skupu żyta za pierwsze trzy kwartały roku poprzedzającego rok 
         podatkowy.
       2. Średnią cenę skupu, o której mowa w ust. 1, ustala się na podstawie
         komunikatu Prezesa Głównego Urzędu Statystycznego ogłaszanego
         w Dzienniku Urzędowym Rzeczypospolitej Polskiej "Monitor
         Polski", w terminie 20 dni po upływie trzeciego kwartału.";
 5) art. 6a otrzymuje brzmienie:
       "Art. 6a. 1. Obowiązek podatkowy powstaje od pierwszego dnia miesiąca
                następującego po miesiącu, w którym zaistniały 
                okoliczności uzasadniające powstanie tego obowiązku.
              2. Obowiązek podatkowy wygasa ostatniego dnia miesiąca, 
                w którym przestały istnieć okoliczności uzasadniające 
                ten obowiązek.
              3. Jeżeli obowiązek podatkowy powstał lub wygasł w ciągu 
                roku, podatek rolny za ten rok ustala się proporcjonalnie
                do liczby miesięcy, w których istniał ten obowiązek.
              4. Jeżeli w ciągu roku podatkowego grunty gospodarstwa 
                rolnego zostały zajęte na prowadzenie innej działalności 
                gospodarczej niż działalność rolnicza lub po zaprzestaniu
                prowadzenia tej działalności przywrócono na tych 
                gruntach działalność rolniczą albo z innych powodów ich 
                powierzchnia uległa zmniejszeniu lub zwiększeniu, kwota 
                należnego podatku rolnego ulega obniżeniu lub podwyższeniu,
                poczynając od pierwszego dnia miesiąca następującego
                po miesiącu, w którym nastąpiła ta zmiana.
              5. Osoby fizyczne są obowiązane złożyć właściwemu organowi
                gminy pisemne informacje w terminie 14 dni od 
                dnia zaistnienia okoliczności uzasadniających powstanie 
                albo wygaśnięcie obowiązku w podatku rolnym lub o zaistnieniu
                zmian, o których mowa w ust. 4.
              6. Podatek rolny na rok podatkowy od osób fizycznych 
                ustala, w drodze decyzji, wójt (burmistrz, prezydent) 
                właściwy ze względu na miejsce położenia gruntów. Podatek
                jest płatny w ratach w terminach do dnia 15 marca,
                15 maja, 15 września i 15 listopada roku podatkowego.
              7. Jeżeli w ciągu roku podatkowego nastąpiło wygaśnięcie 
                obowiązku podatkowego w podatku rolnym lub zaistniały
                zmiany, o których mowa w ust. 4, wójt (burmistrz, 
                prezydent) dokonuje zmiany decyzji, którą ustalono ten 
                podatek.
              8. Osoby prawne, jednostki organizacyjne nie mające osobowości
                prawnej, jednostki organizacyjne Agencji Własności
                Rolnej Skarbu Państwa oraz jednostki organizacyjne
                Lasów Państwowych są obowiązane:
                  1) składać, w terminie do dnia 15 stycznia, organowi 
                    gminy, właściwemu ze względu na miejsce położenia
                    gruntów, deklaracje na podatek rolny na dany 
                    rok podatkowy, sporządzone na formularzu według 
                    ustalonego wzoru, a jeżeli obowiązek podatkowy 
                    powstał po tym dniu, w terminie 14 dni od dnia zaistnienia
                    okoliczności uzasadniających powstanie 
                    tego obowiązku,
                  2) odpowiednio skorygować deklaracje, w razie zaistnienia
                    zmian, o których mowa w ust. 4, w terminie 
                    14 dni od dnia zaistnienia tych zmian,
                  3) wpłacać obliczony w deklaracji podatek rolny - 
                    bez wezwania na rachunek budżetu właściwej gminy
                    w terminach do dnia 15 marca, 15 maja, 15 
                    września i 15 listopada.";
 6) w art. 6b wyrazy "innych osób i jednostek niż wymienione w art. 6a" zastępuje
   się wyrazami "osób fizycznych";
 7) w art. 12:
   a) w ust. 1:
       - pkt 4 otrzymuje brzmienie:
          "4) grunty lub prawo wieczystego użytkowania gruntów, nabyte w 
             drodze kupna na utworzenie nowego lub powiększenie już 
             istniejącego gospodarstwa do powierzchni nie przekraczającej
             100 ha oraz grunty Państwowego Funduszu Ziemi i Zasobu
             Własności Rolnej Skarbu Państwa objęte w trwałe zagospodarowanie
             w celu utworzenia nowego gospodarstwa 
             lub powiększenia gospodarstwa już istniejącego do powierzchni
             nie przekraczającej 100 ha - na okres 5 lat,",
       - pkt 7 otrzymuje brzmienie:
          "7) użytki rolne, na których zaprzestano produkcji rolnej, z tym 
             że zwolnienie może dotyczyć nie więcej niż 20% powierzchni 
             użytków rolnych gospodarstwa rolnego lecz nie więcej niż 10 
             ha - na okres nie dłuższy niż 3 lata.",
   b) ust. 2 otrzymuje brzmienie:
      "2. Okres zwolnienia, o którym mowa w ust. 1 pkt 4, liczy się od pierwszego
         dnia miesiąca następującego po miesiącu, w którym zawarto
         umowę sprzedaży gruntów bądź prawa wieczystego użytkowania
         gruntów lub objęto grunty w trwałe zagospodarowanie.",
   c) w ust. 3 skreśla się wyraz "podatkowym",
   d) w ust. 5 po wyrazie "Ziemi" dodaje się wyrazy "lub z Zasobu Własności 
     Rolnej Skarbu Państwa.",
   e) dodaje się ust. 8 w brzmieniu:
      "8. Rady gmin mogą wprowadzać inne zwolnienia lub ulgi niż określone
         w ust. 1 i 3.";
 8) w art. 13 w ust. 2 po wyrazach "podatku rolnego" dodaje się wyrazy "od 
   gruntów położonych na terenie gminy, w której została dokonana inwestycja
   - w wysokości";
 9) w art. 13a:
   a) w ust. 2 po wyrazach "w tych gospodarstwach," dodaje się wyrazy "zamieszkiwały
     i nie osiągały przychodów z innych źródeł,",
   b) ust. 3 otrzymuje brzmienie:
      "3. Ulgi określone w ust. 1 i 2, stosuje się od pierwszego dnia miesiąca
         następującego po miesiącu, w którym osoba została powołana 
         do odbycia służby wojskowej do końca miesiąca, w którym nastąpiło
         zwolnienie z tej służby.";
10) dodaje się art. 13d w brzmieniu:
       "Art. 13d. 1. Zwolnienia i ulgi podatkowe określone w art. 12 ust. 1 
                pkt 1 i 2 oraz w art. 13b stosuje się z urzędu, przy ustalaniu
                podatku rolnego na dany rok podatkowy, a pozostałe
                zwolnienia i ulgi podatkowe przyznaje, w drodze 
                decyzji, wójt (burmistrz, prezydent) na wniosek podatnika.
              2. W przypadku zbiegu prawa do zwolnień i ulg z różnych 
                tytułów przy ustalaniu zobowiązania podatkowego w podatku
                rolnym na dany rok podatkowy w pierwszej kolejności
                stosuje się ulgi określone w art. 13b, a następnie w 
                art. 12, w art. 13a i w art. 13. Podstawę obliczenia ulgi z 
                danego tytułu stanowi należny podatek po zastosowaniu 
                ulgi z tytułu poprzedzającego.".
              
                                Art. 2.
W ustawie z dnia 28 września 1991 r. o lasach (Dz.U. Nr 101, poz. 444, z 1992 
r. Nr 21, poz. 85 i Nr 54, poz. 254, z 1994 r. Nr 1, poz. 3 i Nr 127, poz. 627 
oraz z 1995 r. Nr 147, poz. 713) wprowadza się następujące zmiany:
 1) w art. 6 dotychczasową treść oznacza się jako ust. 1 i dodaje się ust. 2 w 
   brzmieniu:
       "2. Przepisu ust. 1 pkt 3 nie stosuje się do rozdziału 9.";
 2) w art. 60 dotychczasową treść oznacza się jako ust. 1 i dodaje się ust. 2 w 
   brzmieniu:
      "2. Jeżeli las jest współwłasnością albo jest we współposiadaniu 
         dwóch lub więcej osób prawnych lub jednostek organizacyjnych 
         nie mających osobowości prawnej albo osób fizycznych, z wyjątkiem
         małżonków, to las ten stanowi odrębny przedmiot opodatkowania.";
 3) art. 61 otrzymuje brzmienie:
       "Art. 61. 1. Obowiązek podatkowy w podatku leśnym, z zastrzeżeniem
                ust. 2, ciąży na osobach fizycznych, osobach prawnych,
                jednostkach organizacyjnych nie mających osobowości
                prawnej, które:
                  1) są właścicielami albo samoistnymi posiadaczami lasów
                    lub
                  2) posiadają lasy stanowiące własność Skarbu Państwa
                    lub gminy na podstawie zawartej umowy lub 
                    innego tytułu prawnego, a także bezumownie.
              2. Obowiązek podatkowy w podatku leśnym od lasów pozostających
                w zarządzie Lasów Państwowych oraz wchodzących
                w skład Zasobu Własności Rolnej Skarbu Państwa,
                nie objętych obowiązkiem podatkowym na podstawie
                ust. 1 pkt 2, ciąży odpowiednio na nadleśnictwach i 
                na jednostkach organizacyjnych Agencji Własności Rolnej
                Skarbu Państwa, faktycznie władających lasami.
              3. Jeżeli las stanowi współwłasność małżonków lub odrębną 
                własność każdego z nich, obowiązek podatkowy ciąży łącznie
                na obojgu małżonkach.
              4. Obowiązek podatkowy w podatku leśnym w przypadku, 
                o którym mowa w art. 60 ust. 2, ciąży solidarnie na 
                wszystkich współwłaścicielach lub współposiadaczach.";
 4) w art. 62 w ust. 1 skreśla się pkt 2 i 3;
 5) skreśla się art. 63;
 6) w art. 64 ust. 1 otrzymuje brzmienie:
      "1. Podstawę opodatkowania podatkiem leśnym, z zastrzeżeniem art. 
         65a, stanowi liczba hektarów przeliczeniowych - ustalona na podstawie
         powierzchni głównych gatunków drzew w drzewostanie i 
         klas bonitacji drzewostanu dla głównych gatunków drzew - wynikających
         z planu urządzenia lasu lub uproszczonego planu urządzenia
         lasu.";
 7) art. 65 otrzymuje brzmienie:
       "Art. 65. 1. Podatek leśny od 1 ha przeliczeniowego za rok podatkowy
                wynosi równowartość pieniężną 0,200 m{3} drewna tartacznego
                iglastego, obliczoną według średniej ceny 
                sprzedaży drewna uzyskanej przez nadleśnictwa za pierwsze
                trzy kwartały roku poprzedzającego rok podatkowy.
              2. Średnią cenę sprzedaży drewna tartacznego iglastego, o 
                której mowa w ust. 1, ustala się na podstawie komunikatu
                Prezesa Głównego Urzędu Statystycznego, ogłaszanego
                w Dzienniku Urzędowym Rzeczypospolitej Polskiej 
                "Monitor Polski" w terminie 20 dni po upływie trzeciego 
                kwartału.";
 8) dodaje się art. 65a w brzmieniu:
        "Art. 65a. Dla lasów ochronnych, lasów wchodzących w skład rezerwatów
                przyrody i parków narodowych oraz lasów, dla 
                których nie ma sporządzonego planu urządzenia lasu 
                lub uproszczonego planu urządzenia lasu, podatek leśny 
                za rok podatkowy wynosi równowartość pieniężną 0,3 q 
                żyta od powierzchni 1 ha fizycznego lasów i gruntów leśnych,
                ustalonej na podstawie ewidencji gruntów. Równowartość
                pieniężną żyta ustala się według ceny określonej
                w komunikacie Prezesa Głównego Urzędu Statystycznego
                dla celów podatku rolnego.";
 9) art. 66 otrzymuje brzmienie:
       "Art. 66. 1. Obowiązek podatkowy powstaje od pierwszego dnia miesiąca
                następującego po miesiącu, w którym zaistniały 
                okoliczności uzasadniające powstanie tego obowiązku.
              2. Obowiązek podatkowy wygasa ostatniego dnia miesiąca, 
                w którym przestały istnieć okoliczności uzasadniające 
                ten obowiązek.
              3. Jeżeli obowiązek podatkowy powstał lub wygasł w ciągu 
                roku, podatek leśny za ten rok ustala się proporcjonalnie
                do liczby miesięcy, w których istniał obowiązek.
              4. Jeżeli w ciągu roku podatkowego las został zajęty na 
                prowadzenie innej działalności gospodarczej niż działalność
                leśna lub po zaprzestaniu prowadzenia tej działalności
                przywrócono działalność leśną, albo z innych powodów
                jego powierzchnia uległa zmniejszeniu lub zwiększeniu
                - kwota należnego podatku leśnego ulega obniżeniu
                lub podwyższeniu, poczynając od pierwszego dnia 
                miesiąca następującego po miesiącu, w którym nastąpiła 
                ta zmiana.
              5. Osoby fizyczne są obowiązane złożyć właściwemu organowi
                gminy informacje w terminie 14 dni od dnia zaistnienia
                okoliczności uzasadniających powstanie albo wygaśnięcia
                obowiązku w podatku leśnym lub o zaistnieniu 
                zmian, o których mowa w ust. 4.
              6. Podatek leśny na rok podatkowy od osób fizycznych 
                ustala, w drodze decyzji, wójt (burmistrz, prezydent) 
                właściwy ze względu na miejsce położenia lasu. Podatek 
                jest płatny w ratach, w terminach do dnia 15 marca, 15 
                maja, 15 września i 15 listopada roku podatkowego.
              7. Jeżeli w ciągu roku podatkowego nastąpiło wygaśnięcie 
                obowiązku podatkowego w podatku leśnym lub zaistniały
                zmiany, o których mowa w ust. 4, wójt (burmistrz, 
                prezydent) dokonuje zmiany decyzji, którą ustalono ten 
                podatek.
              8. Osoby prawne, jednostki organizacyjne nie mające osobowości
                prawnej, nadleśnictwa oraz jednostki organizacyjne
                Agencji Własności Rolnej Skarbu Państwa są 
                obowiązane:
                  1) składać, w terminie do dnia 15 stycznia, organowi 
                    gminy, właściwemu ze względu na miejsce położenia
                    lasów, deklaracje na podatek leśny na dany rok 
                    podatkowy, sporządzone na formularzu według 
                    ustalonego wzoru, a jeżeli obowiązek podatkowy 
                    powstał po tym dniu - w terminie 14 dni od dnia 
                    wystąpienia okoliczności uzasadniających powstanie
                    tego obowiązku,
                  2) odpowiednio skorygować deklaracje, w razie zaistnienia
                    zmian, o których mowa w ust. 4, w terminie 
                    14 dni od dnia zaistnienia tych zmian,
                  3) wpłacać obliczony w deklaracji podatek leśny - 
                    bez wezwania - na rachunek budżetu właściwej 
                    gminy za poszczególne miesiące do dnia 15 każdego
                    miesiąca.
              9. Rada gminy może zarządzać pobór podatku leśnego od 
                osób wymienionych w ust. 5 w drodze inkasa oraz określać
                inkasentów i wysokość wynagrodzenia za inkaso.";
10) skreśla się art. 80.
 
                                Art. 3.
W ustawie z dnia 12 stycznia 1991 r. o podatkach i opłatach lokalnych (Dz.U. 
Nr 9, poz. 31 i Nr 101, poz. 444, z 1992 r. Nr 21, poz. 86 oraz z 1994 r. Nr 
123, poz. 600) wprowadza się następujące zmiany:
 1) art. 2 otrzymuje brzmienie:
       "Art. 2. 1. Obowiązek podatkowy w podatku od nieruchomości, z 
                zastrzeżeniem ust. 2, ciąży na osobach fizycznych, osobach
                prawnych oraz jednostkach organizacyjnych nie 
                mających osobowości prawnej, które:
                  1) są właścicielami lub samoistnymi posiadaczami nieruchomości
                    albo obiektów budowlanych nie złączonych
                    trwale z gruntem,
                  2) są użytkownikami wieczystymi nieruchomości lub 
                    ich części,
                  3) są posiadaczami nieruchomości albo obiektów budowlanych
                    nie złączonych trwale z gruntem, stanowiących
                    własność Skarbu Państwa lub gminy, jeżeli
                    posiadanie wynika z umowy zawartej z właścicielem
                    lub innego tytułu prawnego, a także umowy  
                    zawartej z Agencją Własności Rolnej Skarbu Państwa
                    albo z ustanowionego zarządu,
                  4) posiadają bez tytułu prawnego nieruchomości lub 
                    ich części albo obiekty budowlane nie złączone 
                    trwale z gruntem, stanowiące własność Skarbu 
                    Państwa lub gminy, z wyjątkiem nieruchomości 
                    wchodzących w skład Zasobu Własności Rolnej 
                    Skarbu Państwa lub będących w zarządzie Lasów 
                    Państwowych.
              2. Obowiązek podatkowy w podatku od nieruchomości lub 
                obiektów budowlanych nie złączonych trwale z gruntem, 
                pozostających w zarządzie Lasów Państwowych oraz 
                wchodzących w skład Zasobu Własności Rolnej Skarbu 
                Państwa, nie objętych obowiązkiem podatkowym na 
                podstawie ust. 1 pkt 3, ciąży odpowiednio na nadleśnictwach
                i na jednostkach organizacyjnych Agencji Własności
                Rolnej Skarbu Państwa, faktycznie władających nieruchomościami
                i obiektami budowlanymi nie złączonymi 
                trwale z gruntem.
              3. Jeżeli nieruchomość stanowi współwłasność małżonków 
                lub odrębną własność każdego z nich obowiązek podatkowy
                ciąży łącznie na obojgu małżonkach.
              4. Jeżeli nieruchomość stanowi współwłasność lub współposiadanie,
                z zastrzeżeniem ust. 5, innych osób niż małżonkowie,
                obowiązek podatkowy od tej nieruchomości 
                ciąży solidarnie na wszystkich współwłaścicielach lub 
                współposiadaczach.
              5. Jeżeli w nieruchomości ustanowiona jest odrębna własność
                lokali, obowiązek podatkowy w podatku od nieruchomości
                od gruntu oraz części budynku stanowiących 
                współwłasność ciąży na właścicielach lokali w zakresie 
                odpowiadającym częściom ułamkowym wynikającym ze 
                stosunku powierzchni użytkowej lokalu do powierzchni 
                użytkowej całego budynku.
              6. Jeżeli nieruchomość jest współwłasnością albo jest we 
                współposiadaniu dwóch lub więcej osób prawnych albo 
                osób fizycznych, z wyjątkiem nieruchomości, o których 
                mowa w ust. 3 i 5, to stanowi odrębny przedmiot opodatkowania.";
 2) w art. 3:
   a) w ust. 1:
       - pkt 2 otrzymuje brzmienie:
          "2) budowle lub ich części związane z prowadzeniem działalności
             gospodarczej innej niż działalność rolnicza lub leśna,";
       - w pkt 4 po wyrazie "leśna" dodaje się wyrazy "oraz nie sklasyfikowane
         grunty - jako użytki rolne położone na terenie miast, a  
         także grunty wyłączone ostatecznymi decyzjami administracyjnymi 
         na cele inne niż rolnicze lub leśne, z wyjątkiem gruntów, na których
         przez okres do 2 lat od dnia wydania ostatecznej decyzji administracyjnej
         wyłączającej te grunty na cele nierolnicze, prowadzona
         jest działalność rolnicza,",
       - dodaje się pkt 5 w brzmieniu:
          "5) grunty pod jeziorami, grunty zajęte na zbiorniki wodne retencyjne
             lub elektrowni wodnych.",
   b) dodaje się ust. 1a w brzmieniu:
          "1a. Za działalność gospodarczą w rozumieniu ustawy nie uważa 
             się wynajmu pokoi gościnnych w budynkach mieszkalnych 
             położonych na terenach wiejskich, osobom przebywającym 
             na wypoczynku, jeżeli liczba wynajmowanych pokoi nie 
             przekracza 5.";
 3) art. 5 otrzymuje brzmienie:
        "Art. 5. 1. Rada gminy określa wysokość stawek podatku od nieruchomości,
                z tym że podatek ten nie może przekroczyć 
                rocznie:
                  1) od 1 m{2 }powierzchni użytkowej budynków mieszkalnych
                    lub ich części w gminie o liczbie mieszkańców
                    faktycznie w niej zamieszkałych:
                     a) do 10.000 mieszkańców
                       włącznie                    0,20 zł,
                     b) powyżej 10.000 do 50.000
                       mieszkańców włącznie        0,21 zł,
                     c) powyżej 50.000 mieszkańców 0,23 zł,
                  2) od 1 m{2 }powierzchni użytkowej budynków lub ich 
                    części związanych z działalnością gospodarczą inną 
                    niż rolnicza lub leśna, z wyjątkiem budynków lub 
                    ich części przydzielonych na potrzeby bytowe osób 
                    zajmujących lokale mieszkalne oraz od części budynków
                    mieszkalnych zajętych na prowadzenie 
                    działalności gospodarczej w gminie o liczbie mieszkańców
                    faktycznie w niej zamieszkałych:
                     a) do 10.000 mieszkańców
                       włącznie                    7,32 zł,
                     b) powyżej 10.000 do 50.000
                       mieszkańców włącznie        7,75 zł,
                     c) powyżej 50.000 mieszkańców 8,61 zł,
                  3) od 1 m{2} powierzchni użytkowej budynków lub ich 
                    części zajętych na prowadzenie działalności gospodarczej
                    w zakresie obrotu kwalifikowanym materiałem
                    siewnym - 4 zł,
                  4) od 1 m{2} powierzchni użytkowej pozostałych budynków
                    lub ich części w gminie o liczbie mieszkańców
                    faktycznie w niej zamieszkałych:
                     a) do 10.000 mieszkańców
                       włącznie                    2,44 zł,
                     b) powyżej 10.000 do 50.000
                       mieszkańców włącznie        2,58 zł,
                     c) powyżej 50.000 mieszkańców 2,87 zł,
                  5) od budowli - 2% ich wartości,
                  6) od 1 m{2} powierzchni gruntów związanych z działalnością
                    gospodarczą inną niż działalność rolnicza 
                    lub leśna, z wyjątkiem związanych z budynkami 
                    mieszkalnymi, w gminie o liczbie mieszkańców faktycznie
                    w niej zamieszkałych:
                     a) do 10.000 mieszkańców
                       włącznie                    0,24 zł,
                     b) powyżej 10.000 do 50.000
                       mieszkańców włącznie        0,25 zł,
                     c) powyżej 50.000 mieszkańców 0,28 zł,
                  7) od gruntów:
                    a) będących użytkami rolnymi nie wchodzącymi w 
                      skład gospodarstw rolnych w rozumieniu przepisów
                      ustawy z dnia 15 listopada 1984 r. o podatku
                      rolnym (Dz.U. z 1993 r. Nr 94, poz. 431 oraz 
                      z 1994 r. Nr 1, poz. 3) wykorzystywanych na cele
                      rolnicze - 0,50 zł od jednego ara powierzchni,
                    b) pod jeziorami, zajętych na zbiorniki wodne retencyjne
                      lub elektrowni wodnych - 1 zł od 1 ha 
                      powierzchni,
                    c) pozostałych - 0,03 zł od 1 m{2} powierzchni.
              2. Faktyczną liczbę mieszkańców zamieszkałych w gminie 
                przyjmuje się według stanu na dzień 30 czerwca roku 
                poprzedzającego rok, na który rada gminy określa wysokość
                stawek podatku od nieruchomości.
              3. Stawki podatku od nieruchomości określane przez radę 
                gminy nie mogą być niższe niż 50% górnych granic stawek
                wymienionych w ust. 1.
              4. Za grunty związane z działalnością gospodarczą uważa 
                się grunty zabudowane i nie zabudowane, będące w posiadaniu
                podmiotu gospodarczego, a w szczególności:
                  1) grunty pod budynkami produkcyjnymi, magazynowymi,
                    administracyjnymi, socjalnymi i hotelowymi,
                  2) grunty pod budowlami i urządzeniami,
                  3) grunty zajęte na drogi wewnętrzne i place manewrowe,
                    place składowe, zieleńce oraz tereny, na 
                    których są lub mają być realizowane zadania inwestycyjne,
                  4) grunty wyłączone na cele nierolnicze lub nieleśne:
                    a) na skutek prowadzonej działalności gospodarczej
                      innej niż działalność rolnicza lub leśna albo 
                      na podstawie ostatecznej decyzji administracyjnej,
                    b) do czasu przywrócenia tym gruntom charakteru 
                      rolniczego lub leśnego.";
 4) w art. 6:
   a) w ust. 6 skreśla się wyrazy "oraz jednostki organizacyjne nie mające 
     osobowości prawnej, z wyjątkiem wymienionych w ust. 8,",
   b) w ust. 7 wyrazy "i jednostek wymienionych w ust. 6" zastępuje się wyrazem
     "fizycznych",
   c) dodaje się ust. 7a w brzmieniu:
      "7a. Jeżeli w ciągu roku podatkowego nastąpiło wygaśnięcie obowiązku 
         podatkowego w podatku od nieruchomości lub zaistniały zmiany, 
         o których mowa w ust. 3, wójt (burmistrz, prezydent) dokonuje 
         zmiany decyzji, którą ustalono ten podatek.",
   d) ust. 8 otrzymuje brzmienie:
       "8. Osoby prawne, jednostki organizacyjne nie mające osobowości 
         prawnej, jednostki organizacyjne Agencji Własności Rolnej Skarbu 
         Państwa oraz jednostki organizacyjne Lasów Państwowych są 
         obowiązane:
          1) składać, w terminie do dnia 15 stycznia, organowi gminy właściwemu
            ze względu na miejsce położenia nieruchomości deklaracje
            na podatek od nieruchomości na dany rok podatkowy, 
            sporządzone na formularzu według ustalonego wzoru, a jeżeli 
            obowiązek podatkowy powstał po tym dniu - w terminie 14 
            dni od dnia zaistnienia okoliczności uzasadniających powstanie
            tego obowiązku,
          2) odpowiednio skorygować deklaracje w razie zaistnienia zmian, 
            o których mowa w ust. 3, w terminie 14 dni od dnia zaistnienia
            tych zmian,
          3) wpłacać obliczony w deklaracji podatek od nieruchomości - 
            bez wezwania - na rachunek budżetu właściwej gminy za poszczególne
            miesiące, w terminie do dnia 15 każdego miesiąca.",
   e) w ust. 9 wyrazy "wymienionych w ust. 6" zastępuje się wyrazem "fizycznych.";
 5) w art. 7 w ust. 1:
   a) pkt 3 otrzymuje brzmienie:
          "3) budowle dróg publicznych oraz grunty zajęte pod te drogi 
             wraz z pasami drogowymi,"
   b) pkt 5 otrzymuje brzmienie:
          "5) budowle wykorzystywane bezpośrednio do wytwarzania energii
             elektrycznej lub ciepła, linie elektroenergetyczne przesyłowe
             i rozdzielcze, rurociągi i przewody sieci rozdzielczej gazów,
             ciepła, paliw i wody, budowle służące do odprowadzania
             i oczyszczania ścieków, budynki lub ich części bezpośrednio
             związane z procesem poboru i uzdatniania wody,"
   c) pkt 6 otrzymuje brzmienie:
          "6) grunty pod wodami płynącymi i kanałami żeglownymi z wyjątkiem
             jezior oraz gruntów zajętych na zbiorniki wodne retencyjne
             lub elektrowni wodnych";
   d) pkt 7 otrzymuje brzmienie:
          "7) budynki gospodarcze lub ich części związane z działalnością 
             leśną, zajęte na prowadzenie działów specjalnych produkcji 
             rolnej oraz w gospodarstwach rolnych, w rozumieniu przepisów
             o podatku rolnym, budynki gospodarcze lub ich części 
             związane z działalnością rolniczą,",
   e) pkt 10 otrzymuje brzmienie:
          "10) budynki i grunty, wpisane indywidualnie do rejestru zabytków,
             pod warunkiem ich utrzymania i konserwacji zgodnie z 
             przepisami o ochronie zabytków, z wyjątkiem części zajętych 
             na prowadzenie działalności gospodarczej,";
 6) art. 10 otrzymuje brzmienie:
       "Art. 10. 1. Rada gminy określa, w drodze uchwały, wysokość stawek
                podatku od środków transportowych, z tym że roczna
                stawka podatku od jednego środka transportowego 
                nie może przekroczyć:
                  1) od motoroweru - 23,14 zł,
                  2) od motocykla - 165,10 zł,
                  3) od samochodu osobowego - 994,18 zł,
                  4) od samochodu ciężarowego o ładowności powyżej 
                    12 ton - 1 500 zł,
                  5) od ciągnika rolniczego - 150 zł,
                  6) od przyczepy o ładowności do 5 ton - 150 zł,
                  7) od pozostałych - 1 159,87 zł.
              2. Przy określaniu stawek, o których mowa w ust. 1, rada 
                gminy uwzględnia rodzaj środka, pojemność skokową 
                silnika lub moc silnika, ładowność, masę całkowitą, a 
                także może uwzględniać wiek albo wartość środka 
                transportowego.";
 7) w art. 11 w ust. 3 wyrazy "w rozporządzeniu, o którym mowa" zastępuje 
   się wyrazami "w uchwale rady gminy, o której mowa";
 8) w art. 12:
   a) w ust. 1 w pkt 3 wyrazy "należące do" zastępuje się wyrazami "stanowiące
     wyłączną własność",
   b) w ust. 2 w pkt 4 skreśla się wyrazy "i wojskowych",
   c) w ust. 3 po wyrazach "z rodziców" dodaje się wyrazy "osoby niepełnosprawnej
     lub";
 9) w art. 13 w ust. 2 w pkt 4 skreśla się wyrazy ", a utrzymywanych w celu pilnowania
   stad na pastwiskach - bez względu na liczbę";
10) w art. 14 w pkt 1 wyrazy "40 tys.zł" zastępuje się wyrazami "22,86 zł";
11) w art. 15 ust. 2 otrzymuje brzmienie:
      "2. Targowiskami, o których mowa w ust. 1, są wszelkie miejsca, w 
         których prowadzony jest handel w szczególności z ręki, koszów, 
         stoisk, wozów konnych, przyczep, pojazdów samochodowych, a 
         także sprzedaż zwierząt, środków transportowych i części do środków
         transportowych.";
12) art. 16 otrzymuje brzmienie:
        "Art. 16. Zwalnia się od opłaty targowej osoby i jednostki wymienione
              w art. 15 ust. 1, które są podatnikami podatku od 
              nieruchomości, w związku z nieruchomościami położonymi 
              na targowisku.";
13) w art. 19 pkt 1 otrzymuje brzmienie:
      "1) określa zasady ustalania i poboru oraz terminy płatności i wysokość
         stawek opłat określonych w ustawie, z tym że:
          a) stawka opłaty targowej nie może przekroczyć 344,63 zł 
             dziennie,
          b) stawka opłaty miejscowej nie może przekroczyć 0,78 zł 
             dziennie,
          c) opłata administracyjna nie może przekroczyć 114,98 zł";
14) w art. 20:
   a) w ust. 1 wyrazy " od 1991 r." zastępuje się wyrazami "od 1997 r.",
   b) w ust. 2 po wyrazach "w ust. 1" dodaje się wyrazy "zaokrąglając je w górę
     do pełnych groszy".
       
                                Art. 4.
W ustawie z dnia 16 października 1991 r. o ochronie przyrody (Dz.U. Nr 114, 
poz. 492, z 1992 r. Nr 54, poz. 254, z 1994 r. Nr 89, poz. 415 oraz z 1995 r. Nr 
147, poz. 713) w art. 14 w ust. 13 skreśla się kropkę i dodaje wyrazy "z wyjątkiem
podatku leśnego obliczonego według zasad określonych dla lasów 
ochronnych oraz podatku rolnego od gruntów rolnych obliczonego według zasad
określonych w odrębnych ustawach.".
                                Art. 5.
Ulgi w podatku rolnym przyznane na podstawie dotychczasowych przepisów, 
stosuje się do czasu ich wyczerpania.
                                    
                                Art. 6.
W latach 1997-1998 zwalnia się od podatku od nieruchomości budynki gospodarcze
lub ich części, z wyjątkiem zajętych na prowadzenie innej działalności 
gospodarczej niż rolnicza, wchodzące w skład nieruchomości, które w rozumieniu
obowiązujących w 1996 r. przepisów ustawy o podatku rolnym stanowiły
gospodarstwa rolne.
                                Art. 7.
 1. Średnią cenę skupu żyta, o której mowa w przepisach ustawy o podatku 
   rolnym, do celów ustalenia podatku rolnego w 1997 r., obliczoną według 
   cen skupu żyta za okres pierwszych trzech kwartałów 1996 r., określi Prezes
   Głównego Urzędu Statystycznego w drodze komunikatu ogłoszonego 
   w Dzienniku Urzędowym Rzeczypospolitej Polskiej "Monitor Polski", w terminie
   20 dni po upływie trzeciego kwartału 1996 r.
 2. Średnią cenę sprzedaży drewna, o której mowa w przepisach ustawy o lasach,
   do celów ustalenia podatku leśnego w 1997 r., obliczoną według cen 
   sprzedaży przez nadleśnictwa drewna tartacznego iglastego za okres pierwszych
   trzech kwartałów 1996 r., określi Prezes Głównego Urzędu Statystycznego
   w drodze komunikatu ogłoszonego w Dzienniku Urzędowym 
   Rzeczypospolitej Polskiej "Monitor Polski", w terminie 20 dni po upływie 
   trzeciego kwartału 1996 r.
                                    
                                Art. 8.
Ustawa wchodzi w życie z dniem 1 stycznia 1997 r., z tym że art. 7 wchodzi w 
życie po upływie 14 dni od dnia ogłoszenia.
