



Dz.U. z 1997 r. Nr 85, poz. 539                                   
                                  
                                USTAWA
                       z dnia 27 czerwca 1997 r.
                                    
                             o bibliotekach
                                    
                                    
                               Rozdział 1
                            Przepisy ogólne
                                    
                                Art. 1.
Ustawa określa ogólne zasady działania bibliotek.
                                Art. 2.
W zakresie nie uregulowanym ustawą do bibliotek stosuje się odpowiednio 
przepisy o organizowaniu i prowadzeniu działalności kulturalnej.
                                    
                                Art. 3.
 1. Biblioteki i ich zbiory stanowią dobro narodowe oraz służą zachowaniu 
   dziedzictwa narodowego. Biblioteki organizują i zapewniają dostęp do zasobów
   dorobku nauki i kultury polskiej oraz światowej.
 2. Prawo korzystania z bibliotek ma charakter powszechny, na zasadach 
   określonych w ustawie.
                                    
                                Art. 4.
 1. Do podstawowych zadań bibliotek należy:
   1) gromadzenie, opracowywanie, przechowywanie i ochrona materiałów 
     bibliotecznych,
   2) obsługa użytkowników, przede wszystkim udostępnianie zbiorów oraz 
     prowadzenie działalności informacyjnej, zwłaszcza informowanie o zbiorach
     własnych, innych bibliotek, muzeów i ośrodków informacji naukowej,
     a także współdziałanie z archiwami w tym zakresie.
 2. Do zadań bibliotek może ponadto należeć prowadzenie działalności bibliograficznej,
   dokumentacyjnej, naukowo-badawczej, wydawniczej, edukacyjnej,
   popularyzatorskiej i instrukcyjno-metodycznej.
                                    
                                Art. 5.
Materiałami bibliotecznymi są w szczególności dokumenty zawierające utrwalony
wyraz myśli ludzkiej, przeznaczone do rozpowszechniania, niezależnie od 
nośnika fizycznego i sposobu zapisu treści, a zwłaszcza: dokumenty graficzne 
(piśmiennicze, kartograficzne, ikonograficzne i muzyczne), dźwiękowe, wizualne,
audiowizualne i elektroniczne.
                                    
                                Art. 6.
 1. Zbiory bibliotek mające wyjątkową wartość i znaczenie dla dziedzictwa narodowego
   stanowią, w całości lub części, narodowy zasób biblioteczny.
 2. Narodowy zasób biblioteczny podlega szczególnej ochronie.
 3. Minister Kultury i Sztuki, w porozumieniu z właściwymi ministrami, ustali, 
   w drodze rozporządzenia, wykaz bibliotek, których zbiory tworzą narodowy
   zasób biblioteczny, określi organizację tego zasobu oraz zasady i zakres 
   jego szczególnej ochrony.
 
                               Rozdział 2
                       Krajowa Rada Biblioteczna
                                    
                                Art. 7.
 1. Krajowa Rada Biblioteczna, zwana dalej "Radą", działa przy Ministrze 
   Kultury i Sztuki.
 2. Do zadań Rady należy w szczególności:
   1) opiniowanie aktów prawnych dotyczących bibliotek,
   2) koordynowanie ogólnokrajowych przedsięwzięć bibliotecznych,
   3) stymulowanie rozwoju najważniejszych kierunków polskiego bibliotekarstwa,
   4) opiniowanie działań i inicjatyw istotnych dla rozwoju bibliotek, 
   5) okresowa ocena działalności bibliotek i skuteczności polityki bibliotecznej.
 3. W skład Rady powoływani są: dyrektor Biblioteki Narodowej, dyrektor Biblioteki
   Jagiellońskiej, czterej przedstawiciele bibliotek publicznych wskazani
   przez Ministra Kultury i Sztuki, czterej przedstawiciele bibliotek szkolnych,
   pedagogicznych i naukowych wskazani przez Ministra Edukacji Narodowej,
   dwaj przedstawiciele środowisk naukowych wskazani przez Przewodniczącego
   Komitetu Badań Naukowych oraz trzej przedstawiciele środowisk
   bibliotekarskich i twórczych.
 4. Członków Rady powołuje Minister Kultury i Sztuki na okres pięciu lat.
 5. Rada ze swojego grona wybiera przewodniczącego Rady.
 6. Minister Kultury i Sztuki może odwołać członka Rady przed upływem 
   okresu, o którym mowa w ust. 4, jeżeli nie uczestniczy on w pracach Rady.
 7. Organizację i tryb działania Rady określa regulamin, nadawany przez Ministra
   Kultury i Sztuki w drodze zarządzenia.
                                    
                               Rozdział 3
                         Organizacja bibliotek
                                    
                                Art. 8.
 1. Biblioteki są organizowane i prowadzone przez podmioty zwane dalej "organizatorami".
 2. Organizatorami bibliotek są:
   1) naczelne i centralne organy administracji rządowej,
   2) wojewodowie,
   3) gminy lub związki komunalne.
 3. Organizatorami bibliotek mogą być także:
   1) osoby fizyczne,
   2) osoby prawne,
   3) jednostki organizacyjne nie posiadające osobowości prawnej.
 
                                Art. 9.
 1. Organizator zapewnia warunki działalności i rozwoju biblioteki, odpowiadające
   jej zadaniom.
 2. Organizator ma obowiązek zapewnić w szczególności:
   1) lokal,
   2) środki na:
       a) wyposażenie,
       b) prowadzenie działalności bibliotecznej, zwłaszcza zakup materiałów
         bibliotecznych,
       c) doskonalenie zawodowe pracowników.
 
                                Art. 10.
Biblioteka może stanowić samodzielną jednostkę organizacyjną albo wchodzić 
w skład innej jednostki.
 
                                Art. 11.
 1. Biblioteka stanowiąca samodzielną jednostkę organizacyjną działa na  
   podstawie aktu o utworzeniu biblioteki oraz statutu nadanego przez organizatora.
 2. Akt o utworzeniu biblioteki określa:
   1) nazwę, siedzibę, teren i zakres działania biblioteki,
   2) źródła finansowania.
 3. Statut określa w szczególności:
   1) cele i zadania biblioteki,
   2) organy biblioteki i jej organizację, w tym zakres działania i lokalizację 
     filii oraz oddziałów,
   3) nazwę jednostki sprawującej nadzór merytoryczny nad działalnością biblioteki
     - w odniesieniu do biblioteki wchodzącej w skład ogólnokrajowej 
     sieci bibliotecznej,
   4) sposób gospodarowania środkami finansowymi biblioteki.
 4. Właściwi ministrowie mogą ustalić, w drodze zarządzenia, ramowe statuty 
   dla bibliotek, których organizatorem jest jednostka organizacyjna nadzorowana
   przez tych ministrów.
                                    
                                Art. 12.
Zadania, organizację oraz szczegółowy zakres działania biblioteki wchodzącej 
w skład innej jednostki organizacyjnej określa regulamin nadany przez kierownika
tej jednostki.
                               Art. 13. 
 1. Organizator może dokonać połączenia, podziału lub likwidacji biblioteki.
 2. Organizator obowiązany jest na 3 miesiące przed dniem wydania aktu o 
   połączeniu lub podziale biblioteki podać do publicznej wiadomości informację
   o swoim zamiarze wraz z uzasadnieniem. Obowiązek ten dotyczy 
   również zmiany statutu biblioteki w części dotyczącej zakresu działania i 
   lokalizacji filii oraz oddziałów.
 3. Organizator obowiązany jest na 6 miesięcy przed dniem wydania aktu o likwidacji
   biblioteki podać do publicznej wiadomości informację o swoim 
   zamiarze wraz z uzasadnieniem.
 4. Połączenie, podział lub likwidacja biblioteki wchodzącej w skład ogólnokrajowej
   sieci bibliotecznej następuje po zasięgnięciu przez organizatora 
   opinii jednostki sprawującej nadzór merytoryczny nad działalnością biblioteki.
   Przepis ten stosuje się odpowiednio do filii bibliotecznych.
 5. Przepisów ust. 2-4 nie stosuje się do bibliotek wchodzących w skład innej 
   jednostki organizacyjnej.
 6. Przepisów ust. 1-4 nie stosuje się do bibliotek szkolnych i pedagogicznych.
 
                                Art. 14.
 1. Usługi bibliotek, których organizatorami są podmioty określone w art. 8 
   ust. 2, są ogólnie dostępne i bezpłatne, z zastrzeżeniem ust. 2.
 2. Opłaty mogą być pobierane:
   1) za usługi informacyjne, bibliograficzne, reprograficzne oraz wypożyczenia
     międzybiblioteczne, 
   2) za wypożyczenia materiałów audiowizualnych,
   3) w formie kaucji za wypożyczone materiały biblioteczne,
   4) za niezwrócenie w terminie wypożyczonych materiałów bibliotecznych,
   5) za uszkodzenie, zniszczenie lub niezwrócenie materiałów bibliotecznych.
 3. Wysokość opłat, o których mowa w ust. 2 pkt 1 i 2, nie może przekraczać 
   kosztów wykonania usługi.
 4. Zasady i warunki korzystania z biblioteki  określa regulamin nadany przez 
   jej dyrektora (kierownika).
 
                                Art. 15.
Przy bibliotece może działać rada biblioteczna lub inny organ o charakterze 
doradczym i opiniodawczym, na zasadach określonych w statucie.
   
                               Rozdział 4
                          Biblioteka Narodowa
                                    
                                Art. 16.
 1. Biblioteka Narodowa jest centralną biblioteką państwa.
 2. Biblioteka Narodowa posiada osobowość prawną.
 3. Nadzór nad Biblioteką Narodową sprawuje Minister Kultury i Sztuki.
 4. Szczegółowy zakres działania Biblioteki Narodowej i jej organów określa 
   statut nadany przez Ministra Kultury i Sztuki.
                                    
                                Art. 17.
 1. Do zadań Biblioteki Narodowej należy prowadzenie działalności bibliotecznej,
   bibliograficznej, naukowej, informacyjnej, konserwatorskiej, poradniczej,
   wydawniczej, wystawienniczej i usługowej, a w szczególności:
   1) gromadzenie, opracowywanie, udostępnianie i wieczyste archiwizowanie 
     materiałów  bibliotecznych powstałych w Polsce oraz za granicą a dotyczących
     Polski,
   2) opracowywanie i wydawanie bibliografii narodowej,
   3) prowadzenie badań z zakresu bibliotekoznawstwa, nauki o książce i 
     pokrewnych dziedzin wiedzy,
   4) doskonalenie merytorycznej działalności bibliotek w kraju i pomoc bibliotekom
     polskim za granicą,
   5) prowadzenie ośrodków znormalizowanych numerów wydawnictw zwartych
     i wydawnictw ciągłych.
 2. Biblioteka Narodowa prowadzi działalność metodyczną i unifikacyjną w 
   zakresie bibliotekarstwa, bibliografii, zastosowań nowoczesnych technologii 
   bibliotecznych oraz konserwacji materiałów bibliotecznych.
 3. Przy Bibliotece Narodowej działa, na zasadach określonych w jej statucie, 
   Rada Naukowa, której członków powołuje i odwołuje Minister Kultury i 
   Sztuki, na wniosek dyrektora Biblioteki Narodowej.
 
                               Rozdział 5
                          Biblioteki publiczne
                                    
                                Art. 18.
 1. Biblioteki publiczne służą zaspokajaniu potrzeb oświatowych, kulturalnych 
   i informacyjnych ogółu społeczeństwa oraz uczestniczą w upowszechnianiu 
   wiedzy i kultury.
 2. Bibliotekami publicznymi są, zorganizowane w formie instytucji kultury, 
   Biblioteka Narodowa, wojewódzkie biblioteki publiczne i gminne (komunalne)
   biblioteki publiczne.
                                    
                                Art. 19.
 1. Biblioteki publiczne organizowane są w sposób zapewniający mieszkańcom 
   dogodny dostęp do materiałów bibliotecznych i informacji. W tym celu w 
   każdym województwie jest organizowana i prowadzona wojewódzka biblioteka
   publiczna, a w każdej gminie co najmniej jedna gminna (komunalna) 
   biblioteka publiczna, wraz z odpowiednią liczbą filii i oddziałów oraz punktów
   bibliotecznych.
 2. Biblioteki publiczne mogą zawierać, za zgodą organizatora, porozumienia 
   z innymi bibliotekami i instytucjami w sprawie wspólnego prowadzenia obsługi
   bibliotecznej określonych środowisk.
                                    
                                Art. 20.
 1. Wojewoda jest organizatorem wojewódzkiej biblioteki publicznej, do której 
   zadań należy:
   1) gromadzenie, opracowywanie i udostępnianie materiałów bibliotecznych 
     służących obsłudze potrzeb informacyjnych, edukacyjnych i samokształceniowych,
     zwłaszcza dotyczących wiedzy o własnym regionie oraz dokumentujących
     jego dorobek kulturalny, naukowy i gospodarczy,
   2) pełnienie funkcji ośrodka informacji biblioteczno-bibliograficznej, organizowanie
     obiegu wypożyczeń międzybibliotecznych oraz opracowywanie
     i publikowanie bibliografii regionalnych, a także innych materiałów 
     informacyjnych o charakterze regionalnym,
   3) badanie stanu i stopnia zaspokojenia potrzeb użytkowników, analizowanie
     stanu, organizacji i rozmieszczenia bibliotek oraz formułowanie i 
     przedstawianie organizatorom propozycji zmian w tym zakresie,
   4) udzielanie bibliotekom pomocy instrukcyjno-metodycznej i szkoleniowej 
     oraz sprawowanie nadzoru merytorycznego, w zakresie realizacji przez 
     gminne (komunalne) biblioteki publiczne zadań określonych w art. 27 
     ust. 5.
 2. Biblioteka publiczna, której organizatorem jest gmina lub związek komunalny,
   działająca w mieście będącym siedzibą wojewody, może wykonywać 
   zadania, o których mowa w ust. 1, na podstawie porozumienia wojewody z 
   właściwym organem samorządu terytorialnego.
 3. Porozumienie, o którym mowa w ust. 2, określa w szczególności wielkość 
   środków finansowych, które wnoszą wojewoda i gmina, niezbędnych do 
   prowadzenia działalności przez bibliotekę.
 
                               Rozdział 6
                           Biblioteki naukowe
                                    
                                Art. 21.
 1. Biblioteki naukowe:
   1) służą potrzebom nauki i kształcenia, zapewniając dostęp do materiałów 
     bibliotecznych i zasobów informacyjnych niezbędnych do prowadzenia 
     prac naukowo-badawczych oraz zawierających wyniki badań naukowych,
   2) prowadzą działalność naukowo-badawczą w zakresie bibliotekoznawstwa
     i dziedzin pokrewnych, a także w zakresie obsługiwanych przez nie 
     dziedzin nauki.
 2. Do bibliotek naukowych należą:
   1) Biblioteka Narodowa,
   2) biblioteki, których organizatorami są szkoły wyższe,
   3) biblioteki, których organizatorem jest Polska Akademia Nauk,
   4) biblioteki, których organizatorami są jednostki badawczo-rozwojowe,
   5) inne biblioteki.
 3. Wykaz bibliotek naukowych prowadzi Biblioteka Narodowa.
 4. Minister Kultury i Sztuki określi, w drodze rozporządzenia, zasady i tryb 
   zaliczania bibliotek, o których mowa w ust. 2 pkt 5, do bibliotek naukowych
   oraz ustali ich wykaz.
 
                               Rozdział 7
                   Biblioteki szkolne i pedagogiczne
                                    
                                Art. 22.
 1. Biblioteki szkolne oraz biblioteki innych placówek systemu oświaty służą 
   realizacji programów nauczania i wychowania, edukacji kulturalnej i informacyjnej
   dzieci i młodzieży oraz kształceniu i doskonaleniu nauczycieli. 
   W tym celu w każdej szkole publicznej jest prowadzona biblioteka szkolna.
 2. Biblioteki pedagogiczne prowadzą działalność służącą potrzebom oświaty i 
   wychowania, w tym kształcenia i doskonalenia kadry pedagogicznej.
 3. Zasady organizowania i działalności bibliotek szkolnych i pedagogicznych 
   określają odrębne przepisy.
 
                               Rozdział 8
                     Biblioteki fachowe i zakładowe
                                    
                                Art. 23.
 Zakłady pracy mogą prowadzić biblioteki fachowe i zakładowe.
                                Art. 24.
 1. Biblioteki fachowe wspierają realizację zadań zakładów pracy oraz służą 
   potrzebom doskonalenia zawodowego pracowników.
 2. Biblioteki zakładowe służą zaspokajaniu potrzeb oświatowych i kulturalnych
   pracowników zakładów pracy i ich rodzin.
                               Rozdział 9
                  Obsługa specjalnych grup użytkowników
                                    
                                Art. 25.
Centralna Biblioteka Niewidomych zapewnia obsługę biblioteczną niewidomych
oraz koordynuje działalność pokrewnych bibliotek i instytucji. 
 
                                Art. 26.
 1. W celu zapewnienia obsługi bibliotecznej specjalnych grup użytkowników 
   prowadzone są biblioteki w zakładach opieki zdrowotnej, w domach pomocy
   społecznej, w zakładach karnych, poprawczych i schroniskach dla 
   nieletnich, a także w jednostkach organizacyjnych podległych Ministrowi 
   Obrony Narodowej i Ministrowi Spraw Wewnętrznych i Administracji.
 2. Właściwi ministrowie, w porozumieniu z Ministrem Kultury i Sztuki, określą,
   w drodze rozporządzenia, zasady organizacji obsługi bibliotecznej, o 
   której mowa w ust. 1, oraz zasady współdziałania bibliotek publicznych w 
   wykonywaniu tej obsługi.
 
                              Rozdział 10
                    Ogólnokrajowa sieć biblioteczna
                                    
                                Art. 27.
 1. W celu prowadzenia jednolitej działalności bibliotecznej i informacyjnej, 
   umożliwiającej korzystanie z materiałów  bibliotecznych i innych źródeł informacji,
   tworzy się ogólnokrajową sieć biblioteczną, zwaną dalej "siecią 
   biblioteczną".
 2. W skład sieci bibliotecznej wchodzą biblioteki publiczne.
 3. Biblioteki inne niż określone w ust. 2 mogą być włączone do sieci bibliotecznej,
   na wniosek właściwego organizatora, decyzją Ministra Kultury i 
   Sztuki, który w uzgodnieniu z organizatorem wskazuje jednostkę sprawującą
   nadzór merytoryczny w zakresie realizacji zadań określonych w ust. 5. 
   Decyzja o włączeniu do sieci bibliotecznej może podlegać uchyleniu w razie
   naruszenia przez bibliotekę obowiązków wynikających z przynależności
   do sieci bibliotecznej.
 4. Ewidencję bibliotek wchodzących w skład sieci bibliotecznej prowadzi Biblioteka
   Narodowa.
 5. Biblioteki wchodzące w skład sieci bibliotecznej obowiązane są do współdziałania
   w zakresie:
   1) gromadzenia, opracowywania, przechowywania i udostępniania zbiorów,
   2) sporządzania i rozpowszechniania informacji bibliograficznych i dokumentacyjnych,
   3) działalności naukowo-badawczej oraz dokształcania i doskonalenia zawodowego
     pracowników bibliotek, 
   4) wymiany oraz przekazywania materiałów bibliotecznych i informacji.
                                    
                                Art. 28.
Minister Kultury i Sztuki, w porozumieniu z właściwymi ministrami, w drodze 
rozporządzenia, ustala dla sieci bibliotecznej zasady:
   1) gromadzenia, opracowywania, przechowywania i ochrony, w tym konserwacji,
     materiałów bibliotecznych,
   2) specjalizacji zbiorów materiałów bibliotecznych i ustalania  zadań w tym 
     zakresie dla bibliotek naukowych gromadzących materiały biblioteczne, 
     dotyczące określonej dziedziny wiedzy,
   3) wymiany materiałów bibliotecznych,
   4) ewidencji materiałów bibliotecznych,
   5) wypożyczeń międzybibliotecznych,
   6) prowadzenia katalogów centralnych,
   7) koordynacji działalności bibliograficznej,
   8) uczestnictwa w systemach informacji,
   9) kształcenia i doskonalenia zawodowego pracowników bibliotek, 
  10) współpracy bibliotek w zakresie określonym w pkt 1-9.
 
                              Rozdział 11
                          Pracownicy bibliotek
                                    
                                Art. 29.
 1. Pracownicy zatrudnieni na stanowiskach bibliotekarskich powinni posiadać 
   kwalifikacje bibliotekarskie. Tworzą oni grupę zawodową bibliotekarzy.
 2. Do pracowników, o których mowa w ust. 1, należą:
   1) pracownicy służby bibliotecznej: młodszy bibliotekarz, bibliotekarz, starszy
     bibliotekarz, kustosz i starszy kustosz, 
   2) bibliotekarze dyplomowani: asystent, adiunkt, kustosz dyplomowany, 
     starszy kustosz dyplomowany.
 3. W bibliotekach mogą być zatrudnieni, w razie potrzeby, specjaliści innych 
   zawodów związanych z działalnością biblioteczną.
 4. Minister Kultury i Sztuki w porozumieniu z właściwymi ministrami określi, 
   w drodze rozporządzenia, wymagania kwalifikacyjne uprawniające do zajmowania
   określonych stanowisk w bibliotekach oraz tryb stwierdzania tych 
   kwalifikacji.
                                    
                              Rozdział 12
   Zmiany w przepisach obowiązujących, przepisy przejściowe i końcowe
                                    
                                Art. 30.
W ustawie z dnia 20 maja 1971 r. - Kodeks wykroczeń (Dz.U. Nr 12, poz.114, 
z 1981 r. Nr 24, poz. 124, z 1982 r. Nr 16, poz. 125, z 1983 r. Nr 6, poz. 35 i 
Nr 44, poz. 203, z 1984 r. Nr 54, poz. 275, z 1985 r. Nr 14, poz. 60 i Nr 23, 
poz. 100, z 1986 r. Nr 39, poz. 193, z 1988 r. Nr 20, poz. 135 i Nr 41, poz. 324, 
z 1989 r. Nr 34, poz. 180, z 1990 r. Nr 51, poz. 297, Nr 72, poz. 422 i Nr 86, 
poz. 504, z 1991 r. Nr 75, poz. 332 i Nr 91, poz. 408, z 1992 r. Nr 24, poz. 101, 
z 1994 r. Nr 123, poz. 600, z 1995 r. Nr 6, poz. 29 i Nr 60, poz. 310 oraz z 
1997 r. Nr 54, poz. 349 i Nr 60, poz. 369) skreśla się art. 53.
                                    
                                Art. 31.
 1. Traci moc ustawa z dnia 9 kwietnia 1968 r. o bibliotekach (Dz.U. Nr 12, 
   poz. 63, z 1984 r. Nr 26, poz. 129, z 1989 r. Nr 29, poz. 155 i Nr 35, poz. 
   192, z 1990 r. Nr 34, poz. 198 oraz z 1996 r. Nr 152, poz. 722).
 2. Do czasu wydania przepisów wykonawczych przewidzianych w ustawie, nie 
   dłużej jednak niż przez okres 6 miesięcy od dnia jej wejścia w życie, zachowują
   moc przepisy dotychczasowe, jeżeli nie są z nią sprzeczne.
                                    
                                Art. 32.
Ustawa wchodzi w życie po upływie 30 dni od dnia ogłoszenia.
 
