



Dz.U. z 2001 r. Nr 71, poz. 734
                                        
                                        
                                        
                                     USTAWA
                            z dnia 21 czerwca 2001 r.
                                        
                           o dodatkach mieszkaniowych
                                        
                                        
                                   Rozdział 1
                                 Przepisy ogólne
                                        
                                     Art. 1.
Ustawa reguluje zasady i tryb przyznawania, ustalania wysokości, finansowania i
wypłacania dodatków mieszkaniowych oraz właściwość organów w tych sprawach.
                                        
                                     Art. 2.
1. Dodatek mieszkaniowy, z zastrzeżeniem ust. 2, przysługuje:
   1) najemcom oraz podnajemcom lokali mieszkalnych,
   2) członkom spółdzielni mieszkaniowych zamieszkującym na podstawie
     spółdzielczego prawa do lokalu mieszkalnego,
   3) osobom zajmującym lokale mieszkalne w budynkach stanowiących ich własność
     i właścicielom lokali mieszkalnych,
   4) innym osobom mającym tytuł prawny do zajmowanego lokalu mieszkalnego i
     ponoszącym wydatki związane z jego zajmowaniem,
   5) osobom zajmującym lokal mieszkalny bez tytułu prawnego, oczekującym na
     przysługujący im lokal zamienny albo socjalny.
2. Dodatek mieszkaniowy przysługuje na podstawie tylko jednego z tytułów
  wymienionych w ust. 1.
                                        
                                     Art. 3.
1. Dodatek mieszkaniowy przysługuje osobom, o których mowa w art. 2 ust. 1,
  jeżeli średni miesięczny dochód na jednego członka gospodarstwa domowego w
  okresie 3 miesięcy poprzedzających datę złożenia wniosku o przyznanie dodatku
  mieszkaniowego nie przekracza 175% kwoty najniższej emerytury w gospodarstwie
  jednoosobowym i 125 % tej kwoty w gospodarstwie wieloosobowym, obowiązującej
  w dniu złożenia wniosku, z zastrzeżeniem art. 6 ust. 8.
2. Przy wydawaniu decyzji o przyznaniu dodatku mieszkaniowego uwzględnia się
  kwotę najniższej emerytury obowiązującą w pierwszym dniu miesiąca, od którego
  zostaje przyznany dodatek, ogłaszaną przez Prezesa Zakładu Ubezpieczeń
  Społecznych w Dzienniku Urzędowym Rzeczypospolitej Polskiej "Monitor Polski"
  na podstawie przepisów ustawy z dnia 17 grudnia 1998 r. o emeryturach i
  rentach z Funduszu Ubezpieczeń Społecznych (Dz.U. Nr 162, poz. 1118, z 1999
  r. Nr 38, poz. 360, Nr 70, poz. 774, Nr 72, poz. 801 i poz. 802 i Nr 106,
  poz. 1215, z 2000 r. Nr 2, poz. 26, Nr 9, poz. 118, Nr 19, poz. 238, Nr 56,
  poz. 678 i Nr 84, poz. 948 oraz z 2001 r. Nr 8, poz. 64 i Nr 27, poz. 298).
3. Za dochód uważa się wszelkie przychody po odliczeniu kosztów ich uzyskania
  oraz po odliczeniu składek na ubezpieczenie emerytalne i rentowe oraz na
  ubezpieczenie chorobowe, określonych w przepisach o systemie ubezpieczeń
  społecznych, chyba że zostały już zaliczone do kosztów uzyskania przychodu.
  Do dochodu nie wlicza się dodatków dla sierot zupełnych, zasiłków
  pielęgnacyjnych, zasiłków okresowych z pomocy społecznej, jednorazowych
  świadczeń pieniężnych i świadczeń w naturze z pomocy społecznej oraz dodatku
  mieszkaniowego.
4. Dochód z prowadzenia gospodarstwa rolnego ustala się na podstawie
  powierzchni gruntów w hektarach przeliczeniowych i przeciętnego dochodu z 1
  hektara przeliczeniowego, ogłaszanego przez Prezesa Głównego Urzędu
  Statystycznego w Dzienniku Urzędowym Rzeczypospolitej Polskiej "Monitor
  Polski" na podstawie przepisów ustawy z dnia 15 listopada 1984 r. o podatku
  rolnym (Dz.U. z 1993 r. Nr 94, poz. 431, z 1994 r. Nr 1, poz. 3, z 1996 r. Nr
  91, poz. 409, z 1997 r. Nr 43, poz. 272, Nr 137, poz. 926 oraz z 1998 r. Nr
  108, poz. 681).
                                        
                                     Art. 4.
Przez gospodarstwo domowe rozumie się lokatora samodzielnie zajmującego lokal
lub lokatora, jego małżonka i inne osoby wspólnie z nim stale zamieszkujące i
gospodarujące, które swoje prawa do zamieszkiwania w lokalu wywodzą z prawa tego
lokatora.
                                        
                                     Art. 5.
1. Normatywna powierzchnia użytkowa lokalu mieszkalnego lub budynku
  mieszkalnego, w którym znajduje się tylko jeden lokal mieszkalny (dom
  jednorodzinny), zwana dalej ,,normatywną powierzchnią", w przeliczeniu na
  liczbę członków gospodarstwa domowego nie może przekraczać:
   1) 35 m{2} - dla 1 osoby,
   2) 40 m{2} - dla 2 osób,
   3) 45 m{2} - dla 3 osób,
   4) 55 m{2} - dla 4 osób,
   5) 65 m{2} - dla 5 osób,
   6) 70 m{2} - dla 6 osób, a w razie zamieszkiwania w lokalu mieszkalnym
     większej liczby osób dla każdej kolejnej osoby zwiększa się normatywną
     powierzchnię tego lokalu o 5 m{2}.
2. W wypadku najmu albo podnajmu części lokalu mieszkalnego za powierzchnię
  użytkową lokalu mieszkalnego lub części tego lokalu zajmowanego przez
  gospodarstwo domowe najemcy albo podnajemcy uważa się powierzchnię
  zajmowanych pokoi, wynikającą z umowy najmu lub podnajmu, oraz część
  powierzchni kuchni, łazienki, korytarzy i innych pomieszczeń wspólnych
  znajdujących się w tym lokalu, odpowiadającą stosunkowi liczby członków
  gospodarstwa domowego najemcy albo podnajemcy do liczby osób zajmujących cały
  lokal. Za powierzchnię użytkową lokalu mieszkalnego zamieszkiwaną przez
  wynajmującego uważa się powierzchnię pokoi zajmowanych przez gospodarstwo
  domowe wynajmującego oraz część powierzchni kuchni, łazienki, korytarzy i
  innych pomieszczeń wspólnych wchodzących w skład tego lokalu, odpowiadającą
  stosunkowi liczby członków gospodarstwa domowego wynajmującego do liczby osób
  zajmujących cały lokal.
3. Normatywną powierzchnię powiększa się o 15 m{2}, jeżeli w lokalu mieszkalnym
  zamieszkuje osoba niepełnosprawna poruszająca się na wózku lub osoba
  niepełnosprawna jeżeli niepełnosprawność wymaga zamieszkiwania w oddzielnym
  pokoju.
4. Wydatki na normatywną powierzchnię zajmowanego lokalu mieszkalnego oblicza
  się dzieląc wydatki za ten lokal przez jego powierzchnię użytkową i mnożąc
  uzyskany w ten sposób wskaźnik przez normatywną powierzchnię, o której mowa w
  ust. 1.
5. Dodatek mieszkaniowy przysługuje, gdy powierzchnia użytkowa lokalu
  mieszkalnego nie przekracza normatywnej powierzchni o więcej niż:
   1) 30% albo
   2) 50% pod warunkiem, że udział powierzchni pokoi i kuchni w powierzchni
     użytkowej tego lokalu nie przekracza 60%.
                                        
                                     Art. 6.
1. Wysokość dodatku mieszkaniowego stanowi różnicę między wydatkami, o których
  mowa w ust. 3-6, przypadającymi na normatywną powierzchnię użytkową
  zajmowanego lokalu mieszkalnego, a kwotą stanowiącą wydatki poniesione przez
  osobę otrzymującą, z zastrzeżeniem ust. 2, dodatek w wysokości:
   1) 15% dochodów gospodarstwa domowego - w gospodarstwie jednoosobowym,
   2) 12% dochodów gospodarstwa domowego - w gospodarstwie 2-4-osobowym,
   3) 10% dochodów gospodarstwa domowego - w gospodarstwie 5-osobowym i
     większym.
2. Jeżeli średni miesięczny dochód, o którym mowa w art. 3 ust. 1, jest równy
  lub wyższy od 150% kwoty najniższej emerytury w gospodarstwie jednoosobowym i
  100% tej kwoty w gospodarstwie wieloosobowym, lecz nie przekracza
  odpowiednich wysokości średnich miesięcznych dochodów wymienionych w art. 3
  ust.1, wówczas dla celów obliczenia dodatku mieszkaniowego przyjmuje się
  wydatki poniesione przez osobę otrzymującą dodatek w wysokości:
   1) 20% dochodów gospodarstwa domowego - w gospodarstwie jednoosobowym,
   2) 15% dochodów gospodarstwa domowego - w gospodarstwie 2-4 osobowym,
   3) 12% dochodów gospodarstwa domowego - w gospodarstwie 5-osobowym i
     większym.
3. Wydatkami poniesionymi przez osobę ubiegającą się o dodatek mieszkaniowy są
  świadczenia okresowe ponoszone przez gospodarstwo domowe w związku z
  zajmowaniem lokalu mieszkalnego.
4. Wydatkami, o których mowa w ust. 3, są:
   1) czynsz,
   2) opłaty za świadczenia związane z eksploatacją lokalu mieszkalnego,
   3) opłaty eksploatacyjne w spółdzielni mieszkaniowej,
   4) zaliczki płacone przez właścicieli lokali mieszkalnych na koszty związane
     z nieruchomością wspólną,
   5) świadczenia związane z eksploatacją domu jednorodzinnego,
   6) inne wydatki wynikające z odrębnych przepisów.
5. Wysokość wydatków do celów obliczania dodatku mieszkaniowego, w wypadku
  czynszu wolnego, w tym za podnajem lokalu mieszkalnego uiszczanego osobie
  fizycznej przyjmuje się, z zastrzeżeniem ust. 6, według umów.
6. Jeżeli osoba ubiegająca się o dodatek mieszkaniowy zamieszkuje w lokalu
  mieszkalnym lub domu nie wchodzącym w skład mieszkaniowego zasobu gminy do
  wydatków przyjmowanych dla celów obliczenia dodatku mieszkaniowego zalicza
  się:
   1) wydatki, które w wypadku najmu lokalu mieszkalnego byłyby pokrywane w
     ramach czynszu lecz wyłącznie do wysokości czynszu, jaki obowiązywałby dla
     danego lokalu, gdyby lokal ten wchodził w skład zasobu mieszkaniowego
     gminy,
   2) opłaty, poza czynszem, które obowiązywałyby w zasobie mieszkaniowym
     gminy, gdyby lokal ten wchodził w skład tego zasobu.
7. Jeżeli lokal mieszkalny nie jest wyposażony w instalację doprowadzającą
  energię cieplną do celów ogrzewania, w instalację ciepłej wody lub gazu
  przewodowego z zewnętrznego źródła znajdującego się poza lokalem mieszkalnym,
  osobie uprawnionej do dodatku mieszkaniowego przyznaje się ryczałt na zakup
  opału stanowiący część dodatku mieszkaniowego.
8. Jeżeli średni miesięczny dochód na jednego członka gospodarstwa domowego
  jest wyższy od określonego w art. 3 ust. 1, a kwota nadwyżki nie przekracza
  wysokości dodatku mieszkaniowego, należny dodatek mieszkaniowy obniża się o
  tę kwotę.
9. Jeżeli powierzchnia użytkowa lokalu mieszkalnego jest mniejsza lub równa
  normatywnej powierzchni, dodatek mieszkaniowy ustala się w wysokości różnicy
  między wydatkami ponoszonymi za ten lokal, a odpowiednią kwotą wymienioną w
  ust. 1 pkt 1-3 lub w ust. 2 pkt 1-3.
10. Wysokość dodatku mieszkaniowego łącznie z ryczałtem, o którym mowa w ust. 7,
  nie może przekraczać 70% wydatków przypadających na normatywną powierzchnię
  zajmowanego lokalu mieszkalnego lub 70% faktycznych wydatków ponoszonych za
  lokal mieszkalny, jeżeli powierzchnia tego lokalu jest mniejsza lub równa
  normatywnej powierzchni.
                                        
                                     Art. 7.
1. Dodatek mieszkaniowy przyznaje, na wniosek osoby uprawnionej do dodatku
  mieszkaniowego, wójt, burmistrz lub prezydent miasta, w drodze decyzji
  administracyjnej. Do wniosku dołącza się deklarację o dochodach gospodarstwa
  domowego za okres 3 miesięcy kalendarzowych poprzedzających dzień złożenia
  wniosku oraz inne niezbędne dokumenty.
2. Właściciel domu jednorodzinnego jest obowiązany dołączyć do wniosku, o
  którym mowa w ust. 1, dokumenty potwierdzające wielkość powierzchni użytkowej
  i stan wyposażenia technicznego budynku.
3. Organ, o którym mowa w ust. 1, może odmówić przyznania dodatku
  mieszkaniowego, jeżeli w wyniku przeprowadzenia wywiadu środowiskowego
  ustali, że występuje rażąca dysproporcja między niskimi dochodami wykazanymi
  w złożonej deklaracji, o której mowa w ust. 1, a faktycznym stanem majątkowym
  wnioskodawcy, nieuzasadniająca przyznania pomocy finansowej na wydatki
  mieszkaniowe.
 4. Upoważniony przez organ, o którym mowa w ust. 1, pracownik socjalny
  przeprowadzający wywiad środowiskowy może żądać od wnioskodawcy i innych
  członków gospodarstwa domowego złożenia oświadczenia o stanie majątkowym,
  zawierającego w szczególności dane dotyczące posiadanych:
   1) ruchomości i nieruchomości,
   2) zasobów pieniężnych.
 Odmowa złożenia oświadczenia stanowi podstawę do wydania decyzji o odmowie
  przyznania dodatku mieszkaniowego.
5. Dodatek mieszkaniowy przyznaje się na okres 6 miesięcy, licząc od pierwszego
  dnia miesiąca następującego po dniu złożenia wniosku.
6. Dodatku mieszkaniowego nie przyznaje się, jeżeli jego kwota byłaby niższa
  niż 2% kwoty najniższej emerytury w dniu wydania decyzji.
7. Decyzja w sprawie dodatku mieszkaniowego powinna być wydana w ciągu miesiąca
  od dnia złożenia wniosku oraz doręczona wnioskodawcy i zarządcy lub osobie
  uprawnionej do pobierania należności za lokal mieszkalny.
8. Wniesienie odwołania od decyzji, o której mowa w ust. 7, nie powoduje
  wstrzymania wypłaty tego dodatku. Odwołanie wnosi się do samorządowego
  kolegium odwoławczego za pośrednictwem organu, który wydał tę decyzję.
9. Jeżeli w wyniku wznowienia postępowania stwierdzono, że dodatek mieszkaniowy
  przyznano na podstawie nieprawdziwych danych zawartych w deklaracji lub
  wniosku, o których mowa w ust. 1, osoba otrzymująca dodatek mieszkaniowy jest
  obowiązana do zwrotu nienależnie pobranych kwot w podwójnej wysokości.
  Należności te wraz z odsetkami i kosztami egzekucyjnymi podlegają
  przymusowemu ściągnięciu w trybie postępowania egzekucyjnego w administracji.
  Wypłatę dodatku mieszkaniowego w skorygowanej wysokości wstrzymuje się do
  czasu wyegzekwowania należności.
10. Zmiany danych zawartych we wniosku lub deklaracji złożonej przez
  wnioskodawcę, które nastąpiły w okresie 6 miesięcy od dnia przyznania dodatku
  mieszkaniowego, nie mają wpływu na wysokość wypłacanego dodatku
  mieszkaniowego.
11. W wypadku stwierdzenia, że osoba, której przyznano dodatek mieszkaniowy, nie
  opłaca na bieżąco należności za zajmowany lokal mieszkalny, wypłatę dodatku
  mieszkaniowego wstrzymuje się, w drodze decyzji administracyjnej, do czasu
  uregulowania zaległości. Jeżeli uregulowanie zaległości nie nastąpi w ciągu 3
  miesięcy od dnia wydania decyzji, o której mowa w zdaniu pierwszym, decyzja o
  przyznaniu dodatku mieszkaniowego wygasa. W wypadku uregulowania należności w
  terminie określonym w zdaniu drugim wypłaca się dodatek mieszkaniowy za
  okres, w którym wypłata była wstrzymana.
12. Osoba, w stosunku do której z powodu nieuregulowania należności za zajmowany
  lokal mieszkalny wygasła decyzja o przyznaniu dodatku mieszkaniowego, może
  wystąpić ponownie o jego przyznanie po uregulowaniu zaległości powstałych w
  okresie obowiązywania tej decyzji.
13. Na żądanie organu przyznającego dodatek mieszkaniowy osoba pobierająca
  dodatek jest obowiązana udostępnić dokumenty potwierdzające wysokość dochodów
  wykazanych w deklaracji, o której mowa w ust. 1.
14. Osoba korzystająca z dodatku mieszkaniowego jest obowiązana przechowywać
  dokumenty, o których mowa w ust. 13, przez okres 3 lat od dnia wydania
  decyzji o przyznaniu tego dodatku.
15. Minister właściwy do spraw gospodarki przestrzennej i mieszkaniowej określi,
  w drodze rozporządzenia, sposób przeprowadzania wywiadu środowiskowego, a w
  szczególności ustali wzór kwestionariusza wywiadu, wzór oświadczenia o stanie
  majątkowym wnioskodawcy i innych członków gospodarstwa domowego oraz wzór
  legitymacji pracownika upoważnionego do przeprowadzenia wywiadu.
                                        
                                     Art. 8.
1. Dodatek mieszkaniowy wypłaca się, w terminie do dnia 10 każdego miesiąca z
  góry, zarządcy domu lub osobie uprawnionej do pobierania należności za lokal
  mieszkalny. W tym samym terminie wypłaca się ryczałt, o którym mowa w art. 6
  ust. 7.
2. Dodatek mieszkaniowy wypłaca się w całości do rąk osoby będącej właścicielem
  domu jednorodzinnego w terminie, o którym mowa w ust. 1.
3. Zarządca domu lub osoba, o której mowa w ust. 1, zalicza dodatek
  mieszkaniowy na poczet przysługujących lub rozliczanych za jej pośrednictwem
  należności za zajmowany lokal mieszkalny.
4. Pobierający należności za lokale mieszkalne ma obowiązek niezwłocznego
  zawiadomienia organu przyznającego dodatek mieszkaniowy o wystąpieniu
  zaległości, o których mowa w art. 7 ust. 11, obejmujących pełne 2 miesiące. W
  razie niedopełnienia tego obowiązku pobierający zwraca organowi przyznającemu
  dodatek mieszkaniowy kwoty dodatków wypłacone za miesiące, w których
  występowały zaległości w tych opłatach. Pobierający jest obowiązany zwrócić
  organowi te kwoty w terminie kolejnych 2 miesięcy, jeżeli gospodarstwo
  domowe, któremu przyznano dodatek mieszkaniowy, nie uiści zaległych opłat w
  terminie miesiąca od powstania obowiązku zawiadomienia organu o powstaniu
  zaległości. Jeżeli ryczałt na zakup opału był wypłacany do rąk pobierającego,
  na którym spoczywa obowiązek powiadamiania organu przyznającego dodatek
  mieszkaniowy o wystąpieniu zaległości w opłatach, pobierający zwraca także
  nienależnie wypłacony ryczałt.
                                        
                                     Art. 9.
1. Rada Ministrów, w drodze rozporządzenia, określi:
   1) szczegółowy wykaz i wysokość wydatków za zajmowany lokal mieszkalny,
     stanowiących podstawę obliczania dodatku mieszkaniowego,
   2) sposób ustalania wysokości ryczałtu na zakup opału,
   3) wzór wniosku o przyznanie dodatku mieszkaniowego oraz dokumenty, o
     których mowa w art. 7 ust. 2,
   4) wzór deklaracji o dochodach gospodarstwa domowego.
2. Rozporządzenie, o którym mowa w ust. 1, określa w szczególności:
   1) szczegółowe rodzaje wydatków w gospodarstwach domowych: najemców,
     członków spółdzielni mieszkaniowych, właścicieli domów jednorodzinnych,
     właścicieli budynków i lokali mieszkalnych, osób zajmujących lokal
     mieszkalny bez tytułu prawnego i oczekujących na przysługujący im lokal
     zamienny lub socjalny oraz najemców i podnajemców opłacających czynsz
     wolny,
   2) sposób ustalania i maksymalną wysokość ryczałtu na zakup opału dla
     gospodarstw domowych, których lokale mieszkalne nie są wyposażone w
     instalację doprowadzającą energię cieplną do celów ogrzewania, w
     instalację ciepłej wody oraz gazu przewodowego,
   3) dane, które powinny być zawarte we wniosku o przyznanie dodatku
     mieszkaniowego, a w szczególności dotyczące osoby ubiegającej się o ten
     dodatek, zajmowanego lokalu mieszkalnego i jego technicznego wyposażenia
     oraz miesięcznych wydatków za ten lokal,
   4) dane, które powinny być zawarte w deklaracji o dochodach, a w
     szczególności dane dotyczące osób wchodzących w skład gospodarstwa
     domowego, ich miejsca pracy bądź nauki oraz wysokość ich dochodu.
                                        
                                   Rozdział 2
        Dotacje dla gmin na dofinansowanie wypłat dodatków mieszkaniowych
                                        
                                    Art. 10.
1. Wypłata dodatków mieszkaniowych jest zadaniem własnym gminy.
2. Gminy otrzymują dotacje celowe z budżetu państwa na dofinansowanie zadania,
  o którym mowa w ust. 1, w granicach kwot określonych na ten cel corocznie w
  ustawie budżetowej. Podziału dotacji na województwa dokonuje Prezes Urzędu
  Mieszkalnictwa i Rozwoju Miast.
3. Wojewodowie przekazują dotacje gminom w granicach kwot określonych na ten
  cel w budżetach wojewodów, proporcjonalnie do kwot zapotrzebowania na
  dotację, wynikających z wniosków gmin o przyznanie dotacji.
4. Gmina składa wojewodzie wniosek o przyznanie dotacji co kwartał, w terminie
  do 15 dnia miesiąca poprzedzającego dany kwartał. Wojewoda przedstawia
  Prezesowi Urzędu Mieszkalnictwa i Rozwoju Miast zbiorczy wniosek o przyznanie
  dotacji, stanowiący sumę dotacji wynikającą z wniosków składanych przez
  gminy, w terminie do 25 dnia miesiąca poprzedzającego dany kwartał.
5. Dotacje na dany kwartał są przekazywane gminie przez wojewodę na podstawie
  wniosku, o którym mowa w ust. 4, w miesięcznych ratach.
6. Gmina przedstawia wojewodzie, w terminie do 15 dnia miesiąca następującego
  po kwartale, rozliczenie dotacji sporządzone narastająco za okres od dnia 1
  stycznia do dnia kończącego dany kwartał, z tym że zapotrzebowanie na dotację
  obliczone zgodnie z art. 11 ustala się jako sumę zapotrzebowań obliczonych
  odrębnie dla każdego kwartału.
7. Gmina pomniejsza kwotę zapotrzebowania na dotację, wynikającą z rozliczenia
  dotacji, o którym mowa w ust. 6, o kwotę stanowiącą 20% zapotrzebowania na
  dotację na ostatni kwartał objęty tym rozliczeniem, jeżeli stosowana przez
  gminę w tym kwartale maksymalna stawka czynszu w mieszkaniowym zasobie gminy
  za 1 m{2} powierzchni użytkowej lokalu mieszkalnego jest mniejsza od
  obliczonej równowartości 1/12 kwoty stanowiącej 2,5% wskaźnika
  przeliczeniowego 1 m{2} powierzchni użytkowej budynku mieszkalnego
  ustalonego, w drodze obwieszczenia, przez wojewodę dla tego kwartału.
8. Jeżeli z rozliczenia, o którym mowa w ust. 6, wynika nadpłata dotacji
  obliczona z uwzględnieniem ust. 7, wojewoda może zaliczyć tę nadpłatę na
  poczet dotacji należnej w kwartale następnym. Nadpłata dotacji za dany rok
  jest przekazywana na rachunek właściwego urzędu wojewódzkiego, w terminie do
  dnia 20 stycznia następnego roku.
9. Wojewodowie przedstawiają Prezesowi Urzędu Mieszkalnictwa i Rozwoju Miast
  zbiorcze rozliczenia dotacji do końca miesiąca następującego po każdym
  kwartale.
10. Jeżeli w wyniku połączenia lub podziału gmin nastąpiły zmiany w podstawie
  obliczania kwoty dotacji, wojewoda uwzględnia te zmiany od pierwszego dnia
  następnego miesiąca po ich wejściu w życie.
                                        
                                    Art. 11.
1. Zapotrzebowanie na dotację, o którym mowa w art. 10 ust. 3, gmina określa, z
  zastrzeżeniem art. 12, w wysokości:
   1) 70% kwoty dodatków mieszkaniowych dla użytkowników lokali mieszkalnych
     nietworzących mieszkaniowego zasobu gminy, jeżeli procentowy udział
     dodatków mieszkaniowych dla najemców lokali mieszkalnych tworzących
     mieszkaniowy zasób gminy w ogólnej kwocie dodatków mieszkaniowych w danym
     kwartale nie przekracza 25%,
   2) sumy stanowiącej 20% kwoty dodatków mieszkaniowych dla najemców lokali
     mieszkalnych tworzących mieszkaniowy zasób gminy i 50% kwoty dodatków
     mieszkaniowych dla osób zajmujących pozostałe lokale mieszkalne, jeżeli
     procentowy udział kwoty dodatków mieszkaniowych dla najemców lokali
     mieszkalnych tworzących mieszkaniowy zasób gminy w ogólnej kwocie dodatków
     mieszkaniowych w danym kwartale jest wyższy niż 25%, lecz nie przekracza
     40%,
   3) sumy stanowiącej 40% kwoty dodatków mieszkaniowych dla najemców lokali
     mieszkalnych tworzących mieszkaniowy zasób gminy i 30% kwoty dodatków
     mieszkaniowych dla osób zajmujących pozostałe lokale mieszkalne, jeżeli
     procentowy udział kwoty dodatków mieszkaniowych dla najemców lokali
     mieszkalnych tworzących mieszkaniowy zasób gminy w ogólnej kwocie dodatków
     mieszkaniowych w danym kwartale jest wyższy niż 40 %.
2. Dla obliczenia procentowego udziału, o którym mowa w ust. 1, w danym
  kwartale gmina przyjmuje przy sporządzaniu:
   1) wniosku o przyznanie dotacji - łączną kwotę dodatków mieszkaniowych
     przyznanych na podstawie decyzji wydanych przed dniem złożenia tego
     wniosku,
   2) rozliczenia dotacji - łączną kwotę dodatków mieszkaniowych wypłaconych w
     kwartale objętym rozliczeniem.
3. Do obliczenia zapotrzebowania na dotację na dany kwartał gmina przyjmuje
  przy sporządzaniu:
   1) wniosku o przyznanie dotacji - sumę kwoty dodatków mieszkaniowych
     wynikającej z decyzji o ich przyznaniu, wydanych przed dniem złożenia tego
     wniosku i kwoty dodatków mieszkaniowych przewidywanych do wypłacenia w
     okresie objętym tym wnioskiem,
   2) rozliczenia dotacji - kwotę dodatków mieszkaniowych wypłaconych w
     kwartale objętym rozliczeniem.
                                        
                                    Art. 12.
1. Gmina może, z zastrzeżeniem ust. 6, określić zapotrzebowanie na dotację w
  wysokości różnicy pomiędzy kwotą dodatków mieszkaniowych, a kwotą stanowiącą
  iloczyn wskaźnika procentowego, określonego w zależności od kategorii gminy
  ustalonej zgodnie z ust. 3 i podstawowych dochodów podatkowych gminy, o
  których mowa w ust. 4.
2. Wskaźnik procentowy, o którym mowa w ust. 1, wynosi:
   1) 5% dla gmin, których podstawowe dochody podatkowe za rok bazowy w
     przeliczeniu na 1 mieszkańca były niższe od określonej przez Prezesa
     Urzędu Mieszkalnictwa i Rozwoju Miast średniej kwoty tych dochodów w danej
     kategorii gmin,
   2) 8% dla gmin, których podstawowe dochody podatkowe za rok bazowy w
     przeliczeniu na 1 mieszkańca były wyższe od średniej kwoty dochodów, o
     której mowa w pkt 1, lecz nie przekraczały 150% tej kwoty,
   3) 10% dla gmin, których podstawowe dochody podatkowe za rok bazowy w
     przeliczeniu na 1 mieszkańca były wyższe od 150% kwoty dochodów, o której
     mowa w pkt 1, lecz nie przekraczały 250% tej kwoty.
3. Dla potrzeb obliczania zapotrzebowania na dotacje w sposób określony w ust.
  1 ustala się pięć kategorii gmin:
   1) I kategoria   - gminy do 5 tys. mieszkańców,
   2) II kategoria  - gminy powyżej 5 tys. do 10 tys. mieszkańców,
   3) III kategoria - gminy powyżej 10 tys. do 50 tys. mieszkańców,
   4) IV kategoria  - gminy powyżej 50 tys. do 300 tys. mieszkańców,
   5) V kategoria   - gminy powyżej 300 tys. mieszkańców
 - z tym, że liczbę mieszkańców ustala się zgodnie z art. 2 pkt 5 ustawy z dnia
  26 listopada 1998 r. o dochodach jednostek samorządu terytorialnego w latach
  1999-2001 (Dz.U. Nr 150, poz. 983, Nr 162, poz. 1119 oraz z 2000 r. Nr 95,
  poz. 1041), zwanej dalej "ustawą o dochodach jednostek samorządu
  terytorialnego".
4. Przez podstawowe dochody podatkowe gminy za rok bazowy należy rozumieć
  dochody, o których mowa w art. 2 pkt 9 ustawy o dochodach jednostek samorządu
  terytorialnego, ustalone w sposób określony (dla celów obliczenia wskaźników
  G i P) w art. 21 ust. 4 tej ustawy, przeliczone na warunki całego roku
  odpowiednim dla roku bazowego wskaźnikiem relacji planowanych dochodów
  budżetu państwa do tych dochodów zrealizowanych w I półroczu.
5. Przez rok bazowy rozumie się rok, o którym mowa w art. 2 pkt 4 ustawy o
  dochodach jednostek samorządu terytorialnego.
6. Przepisy art. 11 ust. 3 stosuje się odpowiednio.
7. Jeżeli gmina dokonała wyboru sposobu obliczania zapotrzebowania na dotacje
  zgodnie z ust. 1, stosuje go w ciągu całego roku.
                                        
                                    Art. 13.
Minister właściwy do spraw gospodarki przestrzennej i mieszkaniowej określi, w
drodze rozporządzenia, wzory wniosków o przyznanie dotacji, o których mowa w
art. 10 ust. 4, oraz wzory rozliczeń dotacji, o których mowa w art. 10 ust. 6 i
9.
                                        
                                    Art. 14.
Prezes Urzędu Mieszkalnictwa i Rozwoju Miast ogłasza, w terminie do dnia 30
listopada każdego roku, w drodze obwieszczenia, w Dzienniku Urzędowym
Rzeczypospolitej Polskiej "Monitor Polski" dla poszczególnych kategorii gmin
średnie podstawowych dochodów podatkowych gmin za ten rok w przeliczeniu na 1
mieszkańca, o których mowa w art. 12 ust. 2.
                                        
                                   Rozdział 3
       Zmiany w przepisach obowiązujących. Przepisy przejściowe i końcowe
                                        
                                    Art. 15.
W ustawie z dnia 2 lipca 1994 r. o najmie lokali mieszkalnych i dodatkach
mieszkaniowych (Dz. U. z 1998 r. Nr 120, poz. 787 i Nr 162, poz. 1119, z 1999 r.
Nr 111, poz. 1281, z 2000 r. Nr 95, poz. 1041 i Nr 122, poz. 1317 oraz z 2001 r.
Nr 4, poz. 27 i Nr 32, poz. 386) skreśla się rozdział 6.
                                        
                                    Art. 16.
W 2002 r. dodatek mieszkaniowy przysługuje osobom, o których mowa w art. 2 ust.
1, jeżeli średni miesięczny dochód na jednego członka gospodarstwa domowego w
okresie 3 miesięcy poprzedzających datę złożenia wniosku o przyznanie dodatku
mieszkaniowego nie przekracza 150% kwoty najniższej emerytury w gospodarstwie
jednoosobowym lub 100% tej kwoty w gospodarstwie wieloosobowym, obowiązującej w
dniu złożenia wniosku, z zastrzeżeniem art. 6 ust. 8.
                                        
                                    Art. 17.
1. W latach 2003 i 2004 dodatek mieszkaniowy przysługuje osobom, o których mowa
  w art. 2 ust. 1, jeżeli średni miesięczny dochód na jednego członka
  gospodarstwa domowego w okresie 3 miesięcy poprzedzających datę złożenia
  wniosku o przyznanie dodatku mieszkaniowego nie przekracza 160% kwoty
  najniższej emerytury w gospodarstwie jednoosobowym lub 110% tej kwoty w
  gospodarstwie wieloosobowym, obowiązującej w dniu złożenia wniosku, z
  zastrzeżeniem art. 6 ust. 8.
2. Jeżeli średni miesięczny dochód, o którym mowa w ust. 1, jest równy lub
  wyższy od 150% kwoty najniższej emerytury w gospodarstwie jednoosobowym i
  100% tej kwoty w gospodarstwie wieloosobowym, lecz nie przekracza
  odpowiednich wysokości średnich miesięcznych dochodów wymienionych w ust. 1,
  wówczas dla celów obliczenia dodatku mieszkaniowego przyjmuje się wydatki
  poniesione przez osobę otrzymującą dodatek mieszkaniowy w wysokości:
   1) 20% dochodów gospodarstwa domowego - w gospodarstwie jednoosobowym,
   2) 15% dochodów gospodarstwa domowego - w gospodarstwie 2-4-osobowym,
   3) 12% dochodów gospodarstwa domowego - w gospodarstwie 5-osobowym i
     większym.
                                        
                                    Art. 18.
W latach 2003 i 2004 gmina pomniejsza kwotę zapotrzebowania na dotację,
wynikającą z rozliczenia dotacji, o którym mowa w art. 10 ust. 6, o kwotę
stanowiącą 15% zapotrzebowania na dotację na ostatni kwartał objęty tym
rozliczeniem, jeżeli stosowana przez gminę w tym kwartale maksymalna stawka
czynszu w mieszkaniowym zasobie gminy za 1 m{2} powierzchni użytkowej lokalu
mieszkalnego, jest mniejsza od obliczonej równowartości 1/12 kwoty stanowiącej
2,0% wskaźnika przeliczeniowego 1 m{2} powierzchni użytkowej budynku
mieszkalnego ustalonego, w drodze obwieszczenia, przez wojewodę dla tego
kwartału.
                                        
                                    Art. 19.
Sprawy wszczęte i niezakończone przed dniem wejścia w życie ustawy prowadzi się
na podstawie jej przepisów.
                                        
                                    Art. 20.
Przepisy art. 10 ust. 1-6 i ust. 8-10 oraz art. 11, art. 12 i art. 13 mają
zastosowanie do obliczania zapotrzebowania na dotację dla gmin na dofinansowanie
wypłat dodatków mieszkaniowych począwszy od pierwszego kwartału 2002 r.
                                        
                                    Art. 21.
Ustawa wchodzi w życie z dniem 1 stycznia 2002 r., z wyjątkiem:
   1) art. 3 ust. 1, art. 6 ust. 2 oraz art. 10 ust. 7, które wchodzą w życie z
     dniem 1 stycznia 2005 r.,
   2) art. 14, który wchodzi w życie z dniem 1 listopada 2001 r.
                                                                                
                             
