



Dz.U. z 2001 r. Nr 84, poz. 907
                                                                            
                                                                            
                                                                            
                                   USTAWA
                         z dnia 11 sierpnia 2001 r.
                                      
    o szczególnych rozwiązaniach prawnych związanych z usuwaniem skutków
     powodzi z lipca i sierpnia 2001 r. oraz o zmianie niektórych ustaw
                                      
                                      
                                   Art. 1.
Użyte w ustawie określenia oznaczają:
   1) powódź - zalanie wodami śródlądowymi w następstwie opadów
     atmosferycznych, jakie miało miejsce w lipcu i sierpniu 2001 r.,
   2) osoby poszkodowane - osoby fizyczne, osoby prawne i jednostki
     organizacyjne nieposiadające osobowości prawnej, które na skutek
     powodzi doznały szkód majątkowych albo utraciły, chociażby czasowo,
     możliwość korzystania z posiadanej nieruchomości lub lokalu.
                                      
                                   Art. 2.
Minister właściwy do spraw administracji publicznej określa, w drodze
rozporządzenia, wykaz gmin lub miejscowości dotkniętych powodzią, z
uwzględnieniem art. 36, a także biorąc pod uwagę dane przekazane przez
właściwych wojewodów.
 
                                   Art. 3.
Podatnicy podatku dochodowego:
   1) od osób prawnych, określeni w ustawie z dnia 15 lutego 1992 r. o
     podatku dochodowym od osób prawnych (Dz.U. z 2000 r. Nr 54, poz. 654,
     Nr 60, poz. 700 i 703, Nr 86, poz. 958, Nr 103, poz. 1100, Nr 117, poz.
     1228 i Nr 122, poz. 1315 i 1324),
   2) od osób fizycznych, uzyskujący przychody ze źródeł, o których mowa w
     art. 10 ust. 1 pkt 3 i 4 ustawy z dnia 26 lipca 1991 r. o podatku
     dochodowym od osób fizycznych (Dz.U. z 2000 r. Nr 14, poz. 176, Nr 22,
     poz. 270, Nr 60, poz. 703, Nr 70, poz. 816, Nr 104, poz. 1104, Nr 117,
     poz. 1228 i Nr 122, poz. 1324 oraz z 2001 r. Nr 4, poz. 27, Nr 8, poz.
     64, Nr 52, poz. 539, Nr 73, poz. 764 i Nr 74, poz. 784)
- którzy ponieśli rzeczywiste szkody materialne w związku z powodzią, mogą
obniżyć dochód o wysokość straty, o której mowa odpowiednio w art. 7 ust. 2
ustawy wymienionej w pkt 1 oraz w art. 9 ust. 3 i 4 ustawy wymienionej w pkt
2, poniesionej w roku podatkowym obejmującym lipiec i sierpień 2001 r., w
okresie najbliższych kolejnych pięciu lat podatkowych; wysokość obniżenia
dochodu w danym roku podatkowym określa podatnik.
                                      
                                   Art. 4.
1. Kosztami uzyskania przychodów dla podatników, o których mowa w art. 3,
  poza przypadkami określonymi w ustawach wymienionych w art. 3, są także:
   1) wierzytelności odpisane jako nieściągalne, uprzednio zarachowane jako
     przychody należne, których nieściągalność została spowodowana
     niewypłacalnością dłużnika wskutek powodzi albo
   2) rezerwy utworzone na pokrycie wierzytelności uprzednio zarachowanych
     jako przychody należne, których nieściągalność została
     uprawdopodobniona niewypłacalnością dłużnika wskutek powodzi,
   3) w jednostkach organizacyjnych będących podatnikami podatku dochodowego
     od osób prawnych uprawnionych, na podstawie odrębnych ustaw
     regulujących zasady ich funkcjonowania, do udzielania kredytów
     (pożyczek):
     a) wymagalne a nieściągalne kredyty (pożyczki), pomniejszone o kwotę
       niespłaconych odsetek i równowartość rezerw na te kredyty
       (pożyczki), zaliczonych uprzednio do kosztów uzyskania przychodów,
       udzielone przed dniem 31 sierpnia 2001 r. osobom poszkodowanym przez
       powódź albo
     b) rezerwy utworzone na pokrycie wymagalnych a nieściągalnych kredytów
       (pożyczek), o których mowa w lit. a), z wyjątkiem rezerw utworzonych
       na pokrycie takich kredytów (pożyczek), które zostały udzielone z
       naruszeniem prawa, przy czym naruszenie to powinno być stwierdzone
       prawomocnym wyrokiem sądu,
   4) poniesione koszty inwestycji rozpoczętych przed dniem 31 sierpnia 2001
     r., a zaniechanych do dnia 31 grudnia 2001 r. w związku z powodzią.
2. Przepisy ust. 1 pkt 1-3 stosuje się wyłącznie w przypadku otrzymania od
  dłużnika kopii oświadczenia, o którym mowa w art. 6 ust. 1.
                                      
                                   Art. 5.
1. Podatnicy, o których mowa w art. 3, mogą dokonywać odpisów
  amortyzacyjnych od środków trwałych na zasadach określonych w ustawach
  wymienionych w art. 3, przy zastosowaniu stawek określonych w Wykazach
  rocznych stawek amortyzacyjnych, stanowiących załączniki do tych ustaw,
  zwanych dalej "Wykazami", podwyższając je o współczynnik:
   1)  nie wyższy niż 4 - w przypadku środków trwałych wymienionych w
     pozycjach 04 - 10 Wykazów,
   2)  nie wyższy niż 6 - w przypadku środków trwałych wymienionych w
     pozycjach 01 - 03 Wykazów.
2. Stawki amortyzacyjne podwyższone zgodnie z ust. 1 pkt 1, stosuje się do
  wartości początkowej środków trwałych w pierwszym roku podatkowym ich
  używania, a w następnych latach - do ich wartości początkowej,
  pomniejszonej o dotychczasowe odpisy amortyzacyjne, ustalonej na początek
  kolejnych lat ich używania. Począwszy od roku podatkowego, w którym roczna
  kwota amortyzacji, obliczona według tej zasady, miałaby być niższa od
  rocznej kwoty amortyzacji, obliczonej przy zastosowaniu rocznej stawki
  amortyzacyjnej niepodwyższonej, podatnicy dokonują dalszych odpisów
  amortyzacyjnych od wartości początkowej środków trwałych, według rocznej
  stawki amortyzacyjnej wynikającej z Wykazów.
3. Stawki amortyzacyjne podwyższone zgodnie z ust. 1 pkt 2, stosuje się w
  każdym roku podatkowym do wartości początkowej środków trwałych.
4. Przepisy ust. 1-3 mają zastosowanie do środków trwałych wprowadzonych
  przez podatnika po raz pierwszy do ewidencji (wykazu) środków trwałych i
  oddanych do używania w okresie od dnia 1 września 2001 r. do dnia 31
  grudnia 2004 r.
5. Wydatki na odbudowę, w rozumieniu art. 3 pkt 1 ustawy z dnia
  .............. 2001 r. o szczególnych zasadach odbudowy, remontów i
  rozbiórek obiektów budowlanych zniszczonych lub uszkodzonych w wyniku
  działania żywiołu (Dz.U. Nr ..., poz. ...) obiektów budowlanych
  zniszczonych w wyniku powodzi, zwiększają ich wartość początkową. Wartość
  tę mogą również zwiększać wydatki na remont tych obiektów, o ile nie
  zostały zaliczone do kosztów uzyskania przychodów. Dotychczas stosowane do
  tych obiektów stawki amortyzacyjne mogą być podwyższone przy zastosowaniu
  współczynnika nie wyższego niż 4 w przypadku odbudowy, albo nie wyższego
  niż 2 w przypadku remontu tych obiektów.
6. W przypadku ulepszenia uszkodzonych w wyniku powodzi środków trwałych
  innych niż obiekty, o których mowa w ust. 5, nabytych lub wytworzonych we
  własnym zakresie do dnia 31 sierpnia 2001 r., dotychczas stosowane do tych
  środków trwałych stawki amortyzacyjne mogą być podwyższone przy
  zastosowaniu współczynnika nie wyższego niż 3.
7. Wydatki na remont środków trwałych, o których mowa w ust. 6, mogą
  zwiększać wartość początkową tych środków, o ile nie zostały zaliczone do
  kosztów uzyskania przychodów. W tym przypadku przepis ust. 6 stosuje się
  odpowiednio.
                                      
                                   Art. 6.
1. Podatnicy, o których mowa w art. 3, są obowiązani złożyć w urzędzie
  skarbowym, właściwym dla nich w sprawach podatku dochodowego, oświadczenie
  o poniesieniu rzeczywistych szkód materialnych w terminie do dnia 30
  listopada 2001 r. Oświadczenie, poświadczone przez organ gminy, na terenie
  której wystąpiła powódź, powinno zawierać co najmniej zwięzły opis szkód,
  bez konieczności dokonywania ich wyceny.
2. W przypadku zniszczenia wskutek powodzi dokumentów niezbędnych do
  określenia zobowiązania podatkowego za rok podatkowy obejmujący lipiec i
  sierpień 2001 r., przyjmuje się wszelkie dokumenty oraz zeznania świadków
  pozwalające na udowodnienie wysokości przychodów, kosztów ich uzyskania,
  dochodu (straty), podstawy opodatkowania, należnego podatku oraz wysokości
  odliczeń od podatku. Obowiązek zebrania tych dokumentów i wskazania
  świadków ciąży na podatniku.
3. Przepis ust. 2 stosuje się odpowiednio do podatników, którym rok
  podatkowy upłynął przed dniem 1 lipca 2001 r., lecz obowiązek złożenia
  zeznania wstępnego upływa poczynając od dnia 1 lipca 2001 r.
                                      
                                   Art. 7.
 1. Podatnicy, o których mowa w art. 3, obowiązani na podstawie ustaw
  wymienionych w art. 3 do wpłacania zaliczek na podatek dochodowy, którzy
  od początku roku podatkowego do dnia 31 sierpnia 2001 r., od dochodu
  wykazanego w deklaracjach na podatek dochodowy za ten okres wpłacili
  należny podatek wynikający z tych deklaracji, a następnie w deklaracji
  sporządzonej najpóźniej za październik 2001 r. wykazali stratę, mają prawo
  w 2001 r. do zwrotu tej części zapłaconego podatku dochodowego, która
  odpowiada różnicy między kwotą podatku zapłaconego a kwotą podatku
  należnego za ten okres.
2. Zwrot zapłaconego podatku dochodowego, o którym mowa w ust. 1,
  przysługuje na wniosek podatnika złożony wraz z deklaracją na podatek
  dochodowy, jeżeli podatnik złożył oświadczenie, o którym mowa w art. 6
  ust. 1.
3. Urząd skarbowy zwraca kwotę zapłaconego podatku dochodowego, określoną
  zgodnie z ust. 1, w terminie nieprzekraczającym 30 dni od dnia złożenia
  deklaracji, o której mowa w ust. 1.
                                      
                                   Art. 8.
1. W okresie do dnia 31 grudnia 2002 r. zwalnia się od podatku dochodowego:
   1) dotacje, subwencje, dopłaty, zapomogi i inne nieodpłatne świadczenia
     otrzymane przez podatników podatku dochodowego od osób fizycznych albo
     od osób prawnych na usuwanie skutków powodzi,
   2) darowizny otrzymane przez podatników podatku dochodowego od osób
     prawnych na cele, o których mowa w pkt 1,
   3) kwoty umorzonych pożyczek przyznanych ze środków Państwowego Funduszu
     Rehabilitacji Osób Niepełnosprawnych:
     a) osobom niepełnosprawnym - na cele działalności gospodarczej,
     b) zakładom pracy chronionej - na cele inwestycyjne
 - jeżeli w związku z powodzią nastąpiła utrata możliwości spłaty tych
  pożyczek.
2. Zwolnienia, o których mowa w ust. 1 pkt 2 i 3, mają zastosowanie do
  podatników wymienionych w art. 3.
3. Jeżeli przychody, o których mowa w ust. 1, zostały wydatkowane na
  nabycie lub wytworzenie we własnym zakresie środków trwałych, nie stosuje
  się przepisów art. 16 ust. 1 pkt 48 ustawy wymienionej w art. 3 pkt 1 oraz
  art. 23 ust. 1 pkt 45 ustawy wymienionej w art. 3 pkt 2.
4. Zwalnia się od podatku od spadków i darowizn darowizny na rzecz osób
  poszkodowanych w wyniku powodzi.
5. Zwalnia się od opłaty skarbowej czynności, zaświadczenia i zezwolenia
  związane z odtwarzaniem dokumentów zniszczonych lub utraconych w wyniku
  powodzi.
6. Zwolnienia, o których mowa w ust. 4 i 5, stosuje się do dnia 31 grudnia
  2003 r.
                                      
                                   Art. 9.
1. Posiadaczom gospodarstw rolnych, w rozumieniu przepisów o podatku
  rolnym, oraz osobom prowadzącym działy specjalne produkcji rolnej na
  obszarach dotkniętych powodzią przysługuje pomoc w naturze, udzielana za
  pośrednictwem gminy.
2. Pomoc, o której mowa w ust. 1, polega na możliwości nieodpłatnego
  otrzymania z Agencji Rynku Rolnego pszenicy za zalane przez powódź grunty
  orne, sady i stawy rybne, zwane dalej "użytkami".
3. Wysokość pomocy, o której mowa w ust. 1, ustala się przyjmując:
   1) 1 tonę pszenicy na 1 hektar użytków  - za pierwsze 10 hektarów użytków
     zalanych przez powódź,
   2) 0,5 tony pszenicy na 1 hektar użytków - za obszar przekraczający 10
     hektarów użytków zalanych przez powódź.
4. Udzielenie pomocy, o której mowa w ust. 1, następuje na wniosek osoby
  poszkodowanej, złożony niezwłocznie, nie później jednak niż do dnia 15
  września 2001 r., w gminie, na terenie której powstała szkoda.
5. Wniosek, o którym mowa w ust. 4, zawiera:
   1) imię, nazwisko i adres zamieszkania albo nazwę i siedzibę
     wnioskodawcy,
   2) określenie wielkości powierzchni zalanych przez powódź użytków.
6. Zarząd gminy po sprawdzeniu wniosków, niezwłocznie, nie później jednak
  niż do dnia 30 września 2001 r., przekazuje je do właściwego terytorialnie
  wojewody.
7. Wojewoda, po dokonaniu weryfikacji wniosków przekazanych przez zarząd
  gminy, zgłasza do Prezesa Agencji Rynku Rolnego niezwłocznie, nie później
  jednak niż do dnia 15 października 2001 r., zbilansowane potrzeby
  poszczególnych gmin w zakresie pomocy, o której mowa w ust. 1.
8. Agencja Rynku Rolnego niezwłocznie po otrzymaniu zbilansowanych potrzeb,
  o których mowa w ust. 7, udostępnia gminom pszenicę w najbliższym
  magazynie.
9. Gmina odbiera pszenicę z magazynów, o których mowa w ust. 8, i
  przekazuje ją osobom poszkodowanym.
10. Przy udzielaniu pomocy, o której mowa w ust. 1, wykorzystuje się rezerwy
  państwowe.
                                      
                                  Art. 10.
Dopłaty do oprocentowania kredytów, zaciągniętych na zasadach określonych w
ustawie z dnia 5 stycznia 1995 r. o dopłatach do oprocentowania niektórych
kredytów bankowych (Dz.U. Nr 13, poz. 60 i Nr 83, poz. 418, z 1996 r. Nr
152, poz. 719, z 1997 r. Nr 80, poz. 504, Nr 107, poz. 690, Nr 121, poz.
770, Nr 158, poz. 1044, z 1999 r. Nr 27, poz. 243, Nr 63, poz. 702, Nr 70,
poz. 778, z 2000 r. Nr 122, poz. 1315 oraz z 2001 r. Nr 72, poz. 744 i 746),
w okresie od dnia 1 lipca 2000 r. do dnia 30 czerwca 2001 r., z
przeznaczeniem na cele wymienione w art. 4 ust. 1 pkt 1 tej ustawy, dla osób
posiadających gospodarstwa rolne lub prowadzących działy specjalne produkcji
rolnej, w których wystąpiły poważne szkody wskutek powodzi, mogą być
stosowane za okres nie dłuższy niż 24 miesiące od dnia otrzymania kredytu.
                                      
                                  Art. 11.
1. Gminy, o których mowa w wykazie określonym na podstawie art. 2,
  otrzymujące w 2001 r., na podstawie ustawy z dnia 26 listopada 1998 r. o
  dochodach jednostek samorządu terytorialnego w latach 1999-2001 (Dz.U. Nr
  150, poz. 983 i Nr 162, poz. 1119, z 2000 r. Nr 95, poz. 1041 oraz z 2001
  r. Nr 39, poz. 459 i Nr 55, poz. 574), subwencję wyrównawczą, mogą ubiegać
  się o zwrot części dochodów utraconych z tytułu przysługujących a nie
  pobranych kwot podatku od nieruchomości, które uległy zniszczeniu wskutek
  powodzi.
2. Przez utracone dochody, o których mowa w ust. 1, rozumie się kwoty
  podatku od nieruchomości przysługujące a nie pobrane za drugie półrocze
  2001 r. w wyniku wprowadzenia przez gminę zwolnień od tego podatku.
3. Zwrotu, o którym mowa w ust. 1 dokonuje, w ramach części rekompensującej
  subwencji ogólnej, minister właściwy do spraw finansów publicznych, na
  wniosek gminy, zaopiniowany przez właściwego wojewodę, złożony w terminie
  do dnia 31 października 2001 r.
4. Minister właściwy do spraw finansów publicznych określa, w drodze
  rozporządzenia, wzór wniosku, o którym mowa w ust. 3, uwzględniając
  konieczność zawarcia w nim danych o skutkach finansowych zastosowanych
  przez gminę zwolnień.
5. Minister właściwy do spraw finansów publicznych dokonuje podziału
  środków przeznaczonych na dokonanie zwrotu, o którym mowa w ust. 1,
  proporcjonalnie do utraconych przez gminy dochodów i przekazuje je gminom
  w terminie do 31 grudnia 2001 r.
                                      
                                  Art. 12.
1. Osobom poszkodowanym przez powódź i z tego powodu znajdującym się w
  niedostatku, przysługuje od Kasy Chorych bezpłatne zaopatrzenie w leki
  objęte wykazami leków podstawowych, uzupełniających i recepturowych oraz
  leków, o których mowa w art. 39 ustawy z dnia 6 lutego 1997 r. o
  powszechnym ubezpieczeniu zdrowotnym (Dz.U. Nr 28, poz. 153 i Nr 75, poz.
  468, z 1998 r. Nr 117, poz. 756, Nr 137, poz. 887, Nr 144, poz. 929 i Nr
  162, poz. 1116, z 1999 r. Nr 45, poz. 439, Nr 49, poz. 483, Nr 63, poz.
  700, Nr 70, poz. 777, Nr 72, poz. 802, Nr 109, poz. 1236 i Nr 110, poz.
  1255 i 1256, z 2000 r. Nr 12, poz. 136, Nr 18, poz. 230, Nr 95, poz. 1041
  i Nr 122, poz. 1311 i 1324 oraz z 2001 r. Nr 8, poz. 64 i Nr 52, poz.
  539), z zastrzeżeniem art. 38 ustawy o powszechnym ubezpieczeniu
  zdrowotnym.
2. Osoby, o których mowa w ust. 1, poza okazaniem recepty, o której mowa w
  art. 35 ustawy wymienionej w ust. 1, powinny okazać odpowiednie
  zaświadczenie wydane przez organ gminy, potwierdzające okoliczności, o
  których mowa w ust. 1.
3. Osoba realizująca receptę odnotowuje na recepcie kod gminy oraz numer
  zaświadczenia uprawniającego do bezpłatnego zaopatrzenia w leki.
4 Recepty dla osób, o których mowa w ust. 1, zachowują swoją ważność do
  dnia 31 października 2001 r.
5. Opłatę ryczałtową i częściową odpłatność, za leki o których mowa w art.
  37 i 39 ustawy wymienionej w ust. 1, ponosi budżet państwa poprzez
  odpowiednie zmniejszenie zobowiązań Kas Chorych wobec budżetu państwa z
  tytułu udzielonej pożyczki, o której mowa w art. 169i tej ustawy.
6. Koszty realizacji recept przez osoby, o których mowa w ust. 1, nieobjęte
  powszechnym ubezpieczeniem zdrowotnym, za leki o których mowa w art. 37 i
  39 ustawy wymienionej w ust. 1, ponosi budżet państwa w sposób określony w
  ust. 5.
7. Na wniosek Kasy Chorych gminy przekazują dane dotyczące zaświadczeń, o
  których mowa w ust. 2, obejmujące numery tych zaświadczeń oraz dane
  identyfikacyjne osób, których dotyczą.
8.  Minister właściwy do spraw finansów publicznych zmniejsza zobowiązania
  Kas Chorych z tytułu spłaty pożyczki o kwoty wynikające z realizacji przez
  Kasy Chorych opłaty ryczałtowej i częściowej odpłatności oraz kosztów, o
  których mowa w ust. 5 i 6, na podstawie zbiorczego zestawienia recept.
                                      
                                  Art. 13.
1. Kasy Chorych dysponujące środkami umożliwiającymi wcześniejszą spłatę
  całości lub części otrzymanej pożyczki, o której mowa w art. 169i ustawy
  wymienionej w art. 12 ust. 1, mogą przekazać organowi jednostki samorządu
  terytorialnego właściwej dla terenu dotkniętego powodzią środki na
  usuwanie skutków zniszczeń dokonanych u świadczeniodawców posiadających
  zawarte z Kasą Chorych umowy na wykonywanie świadczeń zdrowotnych.
2. Środki, o których mowa w ust. 1, organ jednostki samorządu
  terytorialnego właściwej dla terenu objętego powodzią przekazuje
  świadczeniodawcom do dnia 31 października 2001 r.
3. Minister właściwy do spraw finansów publicznych zmniejsza zobowiązania
  Kas Chorych z tytułu spłaty pożyczki o kwoty odpowiadające środkom
  przekazanym przez daną Kasę Chorych organom jednostek samorządu
  terytorialnego na usuwanie zniszczeń, o których mowa w ust. 1.
4. Wojewoda dokonuje kontroli celowości i gospodarności wykorzystania
  środków przekazanych przez Kasy Chorych świadczeniodawcom na podstawie
  ust. 1; do kontroli mają zastosowanie zasady wynikające z art. 93 ustawy z
  dnia 26 listopada 1998 r. o finansach publicznych (Dz.U. Nr 155, poz.
  1014, z 1999 r. Nr 38, poz. 360, Nr 49, poz. 485, Nr 70, poz. 778 i Nr
  110, poz. 1255, z 2000 r. Nr 6, poz. 69, Nr 12, poz. 136, Nr 48, poz. 550,
  Nr 95, poz. 1041, Nr 119, poz. 1251 i Nr 122, poz. 1315 oraz z 2001 r. Nr
  45, poz. 497 i Nr 46, poz. 499).
                                      
                                  Art. 14.
Rada Ministrów określi, w drodze rozporządzenia:
   1) sposób oznakowania i realizacji recept realizowanych bezpłatnie na
     podstawie art. 12, uwzględniając możliwość sporządzenia zbiorczego
     zestawienia tych recept,
   2) sposób i warunki przekazywania środków finansowych, o których mowa w
     art. 13 ust. 1, przez Kasę Chorych organom jednostek samorządu
     terytorialnego oraz przez te organy świadczeniodawcom, uwzględniając w
     szczególności stopień zniszczenia obiektów i urządzeń wykorzystywanych
     przez świadczeniodawców.
                                      
                                  Art. 15.
1. Organy administracji publicznej działające w trybie przepisów Kodeksu
  postępowania administracyjnego są obowiązane załatwiać sprawy związane z
  usuwaniem skutków powodzi w pierwszej kolejności i bez zbędnej zwłoki, nie
  później niż w terminie miesiąca od dnia wszczęcia postępowania.
2. W przypadku niedotrzymania terminu, o którym mowa w ust. 1, stronie
  służy skarga do Naczelnego Sądu Administracyjnego na bezczynność organu.
  W sprawach tych przepisów art. 37 Kodeksu postępowania administracyjnego
  nie stosuje się.
3. W przypadku stwierdzenia bezczynności organu Naczelny Sąd
  Administracyjny może wymierzyć temu organowi grzywnę. Orzeczenie o
  ukaraniu grzywną podlega wykonaniu w drodze egzekucji sądowej bez
  opatrywania go klauzulą wykonalności. Przepis art. 31 ust. 6 ustawy z dnia
  11 maja 1995 r. o Naczelnym Sądzie Administracyjnym (Dz.U. Nr 74, poz. 368
  i Nr 104, poz. 115, z 1997 r. Nr 71, poz. 471, Nr 106, poz. 697, Nr 114,
  poz. 739, Nr 144, poz. 971, z 1998 r. Nr 162, poz. 1126, z 1999 r. Nr 75,
  poz. 853 oraz z 2000 r. Nr 2, poz. 5, Nr 48, poz. 552, Nr 60, poz. 704 i
  Nr 91, poz. 1008) stosuje się odpowiednio.
4. Sąd Najwyższy, Naczelny Sąd Administracyjny i sądy powszechne rozpoznają
  sprawy związane z usuwaniem skutków powodzi w pierwszej kolejności.
                                      
                                  Art. 16.
1. Właściciel lub zarządca budynku mieszkalnego lub lokalu mieszkalnego
  uszkodzonego lub zniszczonego przez powódź może, z kredytu uzyskanego na
  zasadach określonych w ustawie z dnia 8 lipca 1999 r. o dopłatach do
  oprocentowania kredytów bankowych udzielonych na usuwanie skutków powodzi.
  (Dz.U. Nr 62. poz. 690 oraz z 2001 r. Nr ..., poz. ...), dokonać spłaty
  całości lub części kredytu bankowego lub pożyczki bankowej, zaciągniętych
  przed dniem wejścia w życie niniejszej ustawy na budowę lub remont tego
  budynku lub lokalu.
2. Kredyt uzyskany na podstawie przepisów ustawy, o której mowa w ust. 1,
  nie może zostać przeznaczony na spłatę kredytu lub pożyczki udzielanej ze
  środków publicznych lub z dopłatami do oprocentowania ze środków
  publicznych.
                                      
                                  Art. 17.
1. Do zbywania z zasobu Skarbu Państwa i zasobów jednostek samorządu
  terytorialnego nieruchomości przeznaczonych na cele mieszkaniowe na rzecz
  osób poszkodowanych, stosuje się odpowiednio art. 37 ust. 3 ustawy z dnia
  21 sierpnia 1997 r. o gospodarce nieruchomościami (Dz.U. z 2000 r. Nr 46,
  poz. 543).
2. W przypadku budowy lub odbudowy urządzeń infrastruktury technicznej na
  obszarach dotkniętych powodzią nie stosuje się przepisów działu III
  rozdziału 7 ustawy, wymienionej w ust. 1.
                                      
                                  Art. 18.
1. W okresie do dnia 30 czerwca 2002 r. na obszarach dotkniętych powodzią
  do wydobywania kopalin pospolitych, określonych w art. 16 ust. 2a ustawy z
  dnia 4 lutego 1994 r. - Prawo geologiczne i górnicze (Dz.U. Nr 27, poz.
  96, z 1996 r. Nr 106, poz. 496, z 1997 r. Nr 88, poz. 554, Nr 111, poz.
  726 i Nr 133, poz. 885, z 1998 r. Nr 106, poz. 668 oraz z 2000 r. Nr 109,
  poz. 1157 i Nr 120, poz. 1268), w celu likwidacji szkód powstałych w
  wyniku powodzi nie stosuje się przepisów tej ustawy.
2. W przypadkach, o których mowa w ust. 1, wydobywanie kopalin w celu
  likwidacji szkód powstałych w wyniku powodzi następuje na podstawie
  decyzji starosty wydanej niezwłocznie po otrzymaniu wniosku.
3. Wniosek o wydanie decyzji na wydobywanie kopaliny, o której mowa w ust.
  2, powinien zawierać:
   1) oznaczenie przedsiębiorcy ubiegającego się o decyzję,
   2) określenie prawa wnioskodawcy do terenu, na którym ma być wydobywana
     kopalina,
   3) określenie rodzaju kopaliny, która ma być przedmiotem wydobycia, oraz
     sposobu jej wydobycia,
   4) oświadczenie wnioskodawcy, że wydobyta kopalina będzie wykorzystywana
     w całości do likwidacji szkód powstałych w wyniku powodzi.
4. W decyzji, o której mowa w ust. 2, określa się:
   1) przedsiębiorcę wydobywającego kopalinę,
   2) rodzaj wydobywanej kopaliny,
   3) sposób wydobywania kopaliny,
   4) teren, na którym ma być wydobywana kopalina,
   5) wymagania dotyczące wydobywania kopaliny, w szczególności w zakresie
     bezpieczeństwa powszechnego i ochrony środowiska.
5. Przedsiębiorcy wydobywający kopalinę pospolitą na obszarach dotkniętych
  powodzią na podstawie koncesji udzielonych przed dniem wejścia w życie
  ustawy zachowują prawo do wydobywania tych kopalin na warunkach
  określonych w tych koncesjach.
                                      
                                  Art. 19.
W okresie do dnia 31 lipca 2002 r. na obszarach dotkniętych powodzią:
   1) nie stosuje się przepisów art. 82 ust. 1 pkt 1-3 ustawy z dnia 24
     października 1974 r. - Prawo wodne (Dz.U. Nr 38, poz. 230, z 1980 r. Nr
     3, poz. 6,
     z 1983 r. Nr 44, poz. 201, z 1989 r. Nr 26, poz. 139 i Nr 35, poz. 192,
     z 1990 r. Nr 34, poz. 198 i Nr 39, poz. 222, z 1991 r. Nr 32, poz. 131
     i Nr 77, poz. 335, z 1993 r. Nr 40, poz. 183, z 1994 r. Nr 27, poz. 96,
     z 1995 r. Nr 47, poz. 243, z 1996 r. Nr 106, poz. 496, z 1997 r. Nr 47,
     poz. 299, Nr 88, poz. 554 i Nr 133, poz. 885, z 1998 r. Nr 106, poz.
     668, z 2000 r. Nr 12, poz. 136, Nr 89, poz. 991, Nr 109, poz. 1157 i Nr
     120, poz. 1268 oraz z 2001 r. Nr 5, poz. 43 i Nr 72, poz. 747), w
     stosunku do urządzeń wodnych uszkodzonych lub zniszczonych w czasie
     powodzi,
   2)  odwołania od decyzji o pozwoleniach wodnoprawnych, o których mowa w
     art. 82 ust. 1 pkt 4-12 ustawy wymienionej w ust. 1, nie wstrzymują
     wykonania tych decyzji,
   3) nie wymaga się przeprowadzenia, na podstawie odrębnych przepisów,
     postępowań w sprawie oceny oddziaływania na środowisko dotyczących
     przedsięwzięć mogących znacząco oddziaływać na środowisko, polegających
     na remoncie, odbudowie lub odbudowie wraz z modernizacją obiektu
     budowlanego, dla których wymagane jest uzyskanie:
     a) decyzji o pozwoleniu na budowę lub rozbiórkę obiektu budowlanego
       oraz decyzji o pozwoleniu na zmianę sposobu użytkowania obiektu
       budowlanego lub jego części,
     b) pozwolenia wodnoprawnego w zakresie wykonywania urządzeń wodnych,
     c)  decyzji ustalającej warunki prowadzenia robót polegających na
       regulacji wód oraz budowie wałów przeciwpowodziowych, a także robót
       melioracyjnych, odwodnień budowlanych oraz innych robót ziemnych
       zmieniających stosunki wodne - na terenach o szczególnych
       wartościach przyrodniczych.
                                      
                                  Art. 20.
Wojewódzki Inspektor Ochrony Środowiska, po przeprowadzeniu kontroli w
jednostkach organizacyjnych znajdujących się na obszarach dotkniętych
powodzią, może zaniechać, w całości lub w części, w okresie do dnia 31
grudnia 2001 r., wymierzania kar pieniężnych określonych w przepisach
ustawy, o której mowa w art. 19 pkt 1, przepisach o odpadach oraz przepisach
o ochronie środowiska, o ile naruszenie przepisów nastąpiło w związku z
powodzią.
                                  Art. 21.
Środki zakładowego funduszu świadczeń socjalnych, określone w ustawie z dnia
4 marca 1994 r. o zakładowym funduszu świadczeń socjalnych (Dz.U. z 1996 r.
Nr 70, poz. 335, Nr 118, poz. 561, Nr 139, poz. 647 i Nr 147, poz. 686, z
1997 r. Nr 82, poz. 518 i Nr 121, poz. 770 oraz z 1998 r. Nr 75, poz. 486 i
Nr 113, poz. 717), mogą być przeznaczone na pomoc pracownikom innego
pracodawcy poszkodowanym przez powódź.
                                      
                                  Art. 22.
Pracodawca może powierzyć pracownikowi wykonywanie pracy innego rodzaju niż
wynikający z nawiązanego stosunku pracy, jeżeli jest to konieczne w związku
z usuwaniem skutków powodzi u tego pracodawcy. W takim przypadku pracownik
zachowuje prawo do dotychczasowego wynagrodzenia, obliczonego według zasad
obowiązujących przy obliczaniu wynagrodzenia za czas urlopu wypoczynkowego.
                                      
                                  Art. 23.
Liczba godzin nadliczbowych przepracowanych przez pracownika w związku z
zatrudnieniem bezpośrednio przy usuwaniu skutków powodzi nie podlega
wliczeniu do limitu godzin nadliczbowych, o którym mowa w art. 133 § 2
Kodeksu pracy.
                                      
                                  Art. 24.
1. Przyczynę usprawiedliwiającą nieobecność pracownika w pracy stanowi
  faktyczna niemożność świadczenia pracy w związku z powodzią.
2. Za czas usprawiedliwionej nieobecności w pracy z przyczyny, o której
  mowa w ust. 1, pracownik zachowuje prawo do odpowiedniej części
  najniższego wynagrodzenia, określonego przez ministra właściwego do spraw
  pracy na podstawie art. 774 pkt 1 Kodeksu pracy, przez okres nie dłuższy
  niż 5 dni roboczych.
3. Przepis ust. 2 nie ma zastosowania wobec pracowników, których
  uprawnienie do wynagrodzenia za czas usprawiedliwionej nieobecności w
  pracy z powodu powodzi lub do innej formy rekompensaty utraconego
  wynagrodzenia z tego tytułu wynika z odrębnych przepisów.
4. Wynagrodzenie określone w ust. 2 wypłaca pracodawca.
                                      
                                  Art. 25.
1. Członkom rodziny osoby, która zmarła w związku z powodzią, przysługuje
  jednorazowe świadczenie pieniężne w wysokości jednorazowego odszkodowania
  przewidzianego ustawą z dnia 12 czerwca 1975 r. o świadczeniach z tytułu
  wypadków przy pracy i chorób zawodowych (Dz.U. z 1983 r. Nr 30, poz. 144,
  z 1989 r. Nr 35, poz. 192, z 1990 r. Nr 36, poz. 206, z 1991 r. Nr 94,
  poz. 422, z 1995 r. Nr 4, poz. 17, z 1996 r. Nr 24, poz. 110 i Nr 100,
  poz. 461 oraz z 1998 r. Nr 106, poz. 668 i Nr 166, poz. 1118).
2. W okresie od dnia 1 września do dnia 31 grudnia 2001 r. przy ocenie
  prawa do zasiłku rodzinnego na członków rodziny osób dotkniętych skutkami
  powodzi nie stosuje się przepisów dotyczących dochodu uprawniającego do
  tego zasiłku.
3. Jednorazowe świadczenie pieniężne wypłaca Zakład Ubezpieczeń Społecznych
  ze środków przyznanych z budżetu państwa.
                                  Art. 26.
1. Składki na ubezpieczenie społeczne pracowników w części należnej od
  płatnika składek oraz odsetki za zwłokę za miesiąc lipiec i sierpnień 2001
  r. mogą być umorzone na wniosek płatnika składek umotywowany szkodami
  majątkowymi doznanymi wskutek powodzi.
2. Przepis ust. 1 stosuje się odpowiednio do ubezpieczonych opłacających
  składki na ubezpieczenie społeczne z tytułu prowadzenia pozarolnicznej
  działalności gospodarczej.
3. Należności Kasy Rolniczego Ubezpieczenia Społecznego z tytułu składek na
  ubezpieczenie społeczne rolników oraz odsetek za zwłokę za III i IV
  kwartał 2001 r. oraz I i II kwartał 2002 r. od ubezpieczonych rolników,
  którzy doznali szkód wskutek powodzi, mogą być umorzone na ich wniosek
  umotywowany doznaniem szkód w prowadzonym gospodarstwie rolnym.
                                  Art. 27.
Upoważnia się ministra właściwego do spraw Skarbu Państwa do przeznaczania,
do dnia 31 grudnia 2001 r., do wysokości 50 mln zł, środków finansowych, o
których mowa w art. 39 ustawy z dnia 30 kwietnia 1993 r. o narodowych
funduszach inwestycyjnych i ich prywatyzacji (Dz.U. Nr 44, poz. 202, z 1994
r. Nr 84, poz. 385, z 1997 r. Nr 30, poz. 164, Nr 47, poz. 298 i Nr 107,
poz. 691, z 2000 r. Nr 122, poz. 1319 oraz z 2001 r. Nr 63, poz. 637), na
cele związane z usuwaniem skutków powodzi.
                                      
                                  Art. 28.
Organy udzielające pomocy na podstawie ustawy z dnia 30 czerwca 2000 r. o
warunkach dopuszczalności i nadzorowaniu pomocy publicznej dla
przedsiębiorców (Dz.U. Nr 60, poz. 704), których siedziba znajduje się w
gminach lub miejscowościach dotkniętych powodzią, nie mają obowiązku
składania sprawozdań, o których mowa w art. 35 ust. 2 tej ustawy, za III i
IV kwartał 2001 r.
                                      
                                  Art. 29.
Skutki finansowe wynikające z regulacji, o których mowa w art. 9 i 18, nie
stanowią dla gmin podstawy do ubiegania się z budżetu państwa o rekompensatę
niepobranych dochodów bądź poniesionych wydatków.
                                      
                                  Art. 30.
W ustawie z dnia 31 stycznia 1980 r. o ochronie i kształtowaniu środowiska
(Dz.U. z 1994 r. Nr 49, poz. 196, z 1995 r. Nr 90, poz. 446, z 1996 r. Nr
106, poz. 496 i Nr 132, poz. 622, z 1997 r.  Nr 88, poz. 553, Nr 96, poz.
592, Nr 121, poz. 770 i Nr 133, poz. 885, z 1998 r. Nr 106, poz. 668, z 1999
r. Nr 101, poz. 1178, z 2000 r. Nr 12, poz. 136, Nr 48, poz. 550, Nr 62,
poz. 718 i Nr 109, poz. 1157 oraz z 2001 r. Nr 38, poz. 452, Nr 45, poz.
497, Nr 63, poz. 634, 73, poz. 764, Nr 76, poz. 811) art. 88j otrzymuje
brzmienie:
      "Art. 88j. Środki powiatowych funduszy przeznacza się na wspomaganie
             działalności, o której mowa w art. 88 pkt 1-7a, oraz na:
           1) realizację przedsięwzięć związanych ze składowaniem i
             unieszkodliwianiem odpadów, w tym współfinansowanie inwestycji
             ekologicznych o charakterze ponadgminnym,
           2) inne zadania ustalone przez radę powiatu służące ochronie
             środowiska i gospodarce wodnej, wynikające z zasady
             zrównoważonego rozwoju.".
                                  Art. 31.
W ustawie z dnia 8 lipca 1999 r. o dopłatach do oprocentowania kredytów
bankowych udzielanych na usuwanie skutków powodzi (Dz.U. Nr 62, poz. 690)
wprowadza się następujące zmiany:
1) art. 1 otrzymuje brzmienie:
      "Art. 1. 1. Ustawa reguluje zasady stosowania dopłat do oprocentowania
             kredytów udzielanych przez banki na usuwanie skutków powodzi.
         2. Przepisy ustawy stosuje się odpowiednio do osuwisk ziemnych i
           huraganów.";
2) w art. 2 w pkt 3 po wyrazach "takie jak:" dodaje się wyrazy "drogi
  wewnętrzne,";
3) w art. 3:
   a) w ust. 1 w pkt 5 kropkę zastępuje się przecinkiem i dodaje się pkt 6 w
     brzmieniu:
     "6) zakup lokalu mieszkalnego albo budynku mieszkalnego o podobnych
       parametrach, jeżeli remont lub odtworzenie lokalu mieszkalnego albo
       budynku mieszkalnego zniszczonego w wyniku powodzi jest niemożliwe
       albo nieuzasadnione ze względu na zagrożenie powodzią,",
   b) w ust. 2 po wyrazach "na budowę" dodaje się wyrazy "lub zakup";
4) w art. 4 w ust. 1 w pkt 2:
   a) zdanie wstępne otrzymuje brzmienie:
     "2) 100% wartości kosztorysowej lub ceny nabycia odpowiednio na:"
   b) w lit. c) kropkę zastępuje się przecinkiem i dodaje się lit. d) w
     brzmieniu:
     "d) zakup lokalu mieszkalnego albo budynku mieszkalnego, w przypadku
       kredytu, o którym mowa w art. 3 ust. 1 pkt 6.";
5) w art. 5:
   a) w ust. 1 pkt 2 otrzymuje brzmienie:
     "2) kwota kredytu nie przekracza odpowiednio ceny nabycia albo wartości
       kosztorysowej przedsięwzięcia, o którym mowa w art. 3 ust. 1 i 2.",
   b) ust. 4 otrzymuje brzmienie:
     "4. Jeżeli cena nabycia lokalu mieszkalnego albo budynku mieszkalnego,
       lub też wartość kosztorysowa remontu lub odtworzenia budynku
       mieszkalnego, przekracza iloczyn powierzchni użytkowej uszkodzonego
       lub zniszczonego lokalu lub budynku i ostatnio ustalonego przez
       wojewodę wskaźnika przeliczeniowego 1 m2 powierzchni użytkowej
       budynku mieszkalnego, o którym mowa w ustawie wymienionej w art. 2
       pkt 4, dopłatą może być objęte oprocentowanie części kredytu w
       kwocie odpowiadającej temu iloczynowi.";
6) w art. 6 dodaje się ust. 5 w brzmieniu:
     "5. Przepis ust. 4 stosuje się odpowiednio w przypadku kredytu na zakup
       lokalu mieszkalnego albo budynku mieszkalnego, o którym mowa w art.
       3 ust. 1 pkt 6.".
                                      
                                  Art. 32.
W ustawie z dnia 2 marca 2001 r. o wykonywaniu budżetu państwa w roku 2001
oraz o zmianie ustawy o dochodach jednostek samorządu terytorialnego w
latach 1999 - 2001 (Dz. U. Nr 55, poz. 574) w art. 4 w ust. 5 wyraz
"zostaną" zastępuje się wyrazami "mogą zostać".
                                      
                                  Art. 33.
Dopłaty, o których mowa w ustawie wymienionej w art. 31:
   1) mogą być również stosowane do oprocentowania kredytów udzielanych na
     usuwanie skutków osuwisk ziemnych, które miały miejsce począwszy od
     2000 r.; w przypadku kredytów udzielonych na ten cel przed dniem
     wejścia w życie niniejszej ustawy nie stosuje się art. 4 ustawy, o
     której mowa w art. 31,
   2) do oprocentowania kredytów udzielonych przed dniem wejścia w życie
     niniejszej ustawy na usuwanie skutków powodzi, które miały miejsce
     począwszy od 1997 r., stosowane są na zasadach dotychczasowych .
                                      
                                  Art. 34.
1. Kto wydobywa na podstawie decyzji, o której mowa w art. 18 ust. 2,
  kopaliny pospolite i wykorzystuje je na cele inne niż określone w art. 18
  ust. 1, wyrządzając szkodę w mieniu, podlega karze aresztu lub grzywny.
2. Orzekanie w sprawach określonych w ust. 1 następuje na zasadach i w
  trybie określonych w Kodeksie postępowania w sprawach o wykroczenia.
                                  Art. 35.
Rozporządzenie wydane na podstawie art. 4 ust. 5 ustawy wymienionej w art.
32, zachowuje moc do czasu wydania rozporządzenia na podstawie art. 4 ust. 5
tej ustawy w brzmieniu nadanym niniejszą ustawą.
                                      
                                  Art. 36.
Przepisy niniejszej ustawy stosuje się odpowiednio do osób poszkodowanych
wskutek osuwisk ziemnych lub huraganów.
                                      
                                  Art. 37.
Przepisy art. 23 i 24 stosuje się także do przypadków usuwania skutków
powodzi i niemożności świadczenia pracy przez pracownika w związku z
powodzią, zaistniałych przed dniem wejścia w życie ustawy, nie wcześniej
jednak niż przed początkiem powodzi.
                                      
                                  Art. 38.
Ustawa wchodzi w życie z dniem ogłoszenia, z wyjątkiem art. 31, który
wchodzi w życie po upływie 14 dni od dnia ogłoszenia.
                                                                            
