



Dz.U. z 1999 r. Nr 53, poz. 548
                                       
                                                                              
                                                                              
                                       
                                       
                                       
                                    USTAWA
                             z dnia 7 maja 1999 r.
                                       
  o odpowiedzialności majątkowej  funkcjonariuszy Policji, Straży Granicznej,
    Państwowej Straży Pożarnej, Służby Więziennej i Urzędu Ochrony Państwa
                                       
                                       
                                  Rozdział 1
                                Przepisy ogólne
                                       
                                    Art. 1.
1. Ustawa normuje odpowiedzialność majątkową funkcjonariuszy Policji, Straży
  Granicznej, Państwowej Straży Pożarnej, Służby Więziennej i Urzędu Ochrony
  Państwa za szkody wyrządzone przez nich, wskutek niewykonania lub
  nienależytego wykonania obowiązków służbowych, w mieniu Skarbu Państwa
  znajdującym się w dyspozycji organów lub jednostek organizacyjnych
  podległych, podporządkowanych albo nadzorowanych przez ministrów właściwych
  do spraw wewnętrznych, sprawiedliwości oraz Szefa Urzędu Ochrony Państwa.
2. Ilekroć w ustawie jest mowa o:
   1) funkcjonariuszu - należy przez to rozumieć: policjanta, funkcjonariusza
     Straży Granicznej, strażaka Państwowej Straży Pożarnej, funkcjonariusza
     Służby Więziennej oraz funkcjonariusza Urzędu Ochrony Państwa,
   2) uposażeniu przysługującym funkcjonariuszowi - należy przez to rozumieć
     uposażenie zasadnicze wraz z dodatkami o charakterze stałym należne
     funkcjonariuszowi w dniu wyrządzenia szkody, po odliczeniu składki na
     obowiązkowe ubezpieczenia emerytalne i rentowe.
   
                                  Rozdział 2
             Zasady odpowiedzialności majątkowej  funkcjonariusza
                                       
                                    Art. 2.
Funkcjonariusz, który wskutek niewykonania lub nienależytego wykonania
obowiązków służbowych ze swej winy wyrządził szkodę w mieniu, o którym mowa w
art. 1 ust. 1, ponosi odpowiedzialność majątkową w granicach rzeczywistej
straty i tylko za normalne następstwa działania lub zaniechania, z którego
wynikła szkoda.
                                    Art. 3.
Organy lub jednostki, o których mowa w art. 1 ust. 1, obowiązane są wykazać
okoliczności uzasadniające odpowiedzialność funkcjonariusza oraz wysokość
wyrządzonej szkody.
                                       
                                    Art. 4.
Funkcjonariusz nie ponosi odpowiedzialności majątkowej za szkodę:
   1) w takim zakresie, w jakim organ lub jednostka, o których mowa w art. 1
     ust. 1, albo inna osoba przyczyniły się do powstania szkody lub jej
     zwiększenia,
   2) wynikłą w związku z działaniem w granicach dopuszczalnego ryzyka.
                                    Art. 5.
W razie wyrządzenia nieumyślnie szkody przez kilku funkcjonariuszy, każdy z
nich ponosi odpowiedzialność za część szkody, stosownie do przyczynienia się
do niej i stopnia winy.  Jeżeli nie jest możliwe ustalenie stopnia winy i
przyczynienia się poszczególnych funkcjonariuszy do powstania szkody,
odpowiadają oni w częściach równych.
                                    Art. 6.
Funkcjonariusz odpowiedzialny za szkodę wyrządzoną nieumyślnie jest obowiązany
do zapłaty odszkodowania w wysokości wyrządzonej szkody, jednak odszkodowanie
nie może przewyższać kwoty trzymiesięcznego uposażenia przysługującego
funkcjonariuszowi.
                                    Art. 7.
Jeżeli naprawienie szkody wyrządzonej nieumyślnie następuje na podstawie ugody
między organem lub jednostką, o których mowa w art. 1 ust. 1, a
funkcjonariuszem, który wyrządził szkodę, wysokość odszkodowania może być
obniżona, przy uwzględnieniu wszystkich okoliczności sprawy, a w szczególności
stopnia winy funkcjonariusza i jego stosunku do obowiązków służbowych.
                                       
                                    Art. 8.
Jeżeli funkcjonariusz umyślnie wyrządził szkodę, jest obowiązany do jej
naprawienia w pełnej wysokości.
                                       
                                    Art. 9.
1. W razie wyrządzenia szkody osobie trzeciej przez funkcjonariusza przy
  wykonywaniu obowiązków służbowych, wyłącznie obowiązany do naprawienia
  szkody, na zasadach określonych  przepisami Kodeksu cywilnego, jest Skarb
  Państwa reprezentowany przez organ lub jednostkę, o których mowa w art. 1
  ust. 1, w których funkcjonariusz pełnił służbę w chwili wyrządzenia szkody.
2. Funkcjonariusz ponosi przewidzianą w przepisach ustawy odpowiedzialność
  wobec Skarbu Państwa, który naprawił szkodę, o której mowa w ust. 1.
                                       
                                  Rozdział 3
 Odpowiedzialność za szkodę wyrządzoną w mieniu powierzonym funkcjonariuszowi
                                       
                                   Art. 10.
1. Funkcjonariusz odpowiada, z zastrzeżeniem art. 2, w pełnej wysokości za
  szkodę w mieniu powierzonym mu z obowiązkiem zwrotu albo wyliczenia się,
  zwanym dalej "mieniem powierzonym".
2. Funkcjonariusz może uwolnić się od odpowiedzialności za szkodę w mieniu
  powierzonym, jeżeli wykaże, że powstała ona z przyczyn od niego
  niezależnych, a w szczególności wskutek niezapewnienia przez właściwą
  jednostkę organizacyjną warunków umożliwiających prawidłowe zabezpieczenie
  powierzonego mienia.
3. Prezes Rady Ministrów oraz ministrowie, o których mowa w art. 1 ust. 1,
  każdy w zakresie swojej właściwości określą, w drodze rozporządzenia, zasady
  i tryb powierzania funkcjonariuszom mienia, o którym mowa w ust. 1.
                                       
                                   Art. 11.
1. Na zasadach określonych w art. 10 funkcjonariusze mogą przyjąć wspólną
  odpowiedzialność majątkową za mienie powierzone im łącznie.  Podstawą
  łącznego powierzenia mienia jest umowa o wspólnej odpowiedzialności
  majątkowej, zawarta, pod rygorem nieważności, na piśmie przez
  funkcjonariuszy z kierownikiem jednostki organizacyjnej, w której dyspozycji
  znajduje się powierzone mienie.
2. Funkcjonariusze ponoszący wspólną odpowiedzialność majątkową odpowiadają w
  częściach określonych w umowie, a jeżeli umowa nie określa tych części - w
  częściach równych.
3. W razie ustalenia, że szkoda w całości albo w części została spowodowana
  przez niektórych funkcjonariuszy, za całość szkody albo za stosowną jej
  część odpowiadają tylko sprawcy szkody.
4. Rada Ministrów określi, w drodze rozporządzenia:
   1) szczegółowe zasady i tryb zawierania umowy o wspólnej odpowiedzialności
     majątkowej funkcjonariuszy,
   2) szczegółowe zasady i tryb łącznego powierzania mienia funkcjonariuszom,
   3) szczegółowe warunki wspólnej odpowiedzialności za szkodę w mieniu
     powierzonym łącznie funkcjonariuszom.
                                   Art. 12.
Do odpowiedzialności określonej w art. 10 i 11 stosuje się odpowiednio
przepisy art. 4, 7 i 8.
                                       
                                  Rozdział 4
                     Dochodzenie roszczeń o odszkodowanie
                                       
                                   Art. 13.
1. Organ lub jednostka, o których mowa w art. 1 ust. 1,  po stwierdzeniu
  zaistnienia szkody i ustaleniu jej wysokości wzywa funkcjonariusza do
  dobrowolnej zapłaty odszkodowania w określonym terminie lub złożenia
  pisemnego zobowiązania do zapłaty odszkodowania. Wysokość odszkodowania oraz
  sposób jego uiszczenia mogą być ustalone w drodze pisemnej ugody.
2. Prezes Rady Ministrów oraz ministrowie, o których mowa w art. 1 ust. 1,
  każdy w zakresie swojej właściwości określą, w drodze rozporządzenia,
  podmioty właściwe do ustalania wysokości szkód, zawierania ugód oraz
  podejmowania innych decyzji dotyczących szkód wyrządzonych przez
  funkcjonariuszy.
                                   Art. 14.
1. Do przedawnienia roszczeń o naprawienie szkody wyrządzonej przez
  funkcjonariusza stosuje się, z zastrzeżeniem ust. 2, przepisy Działu
  czternastego Kodeksu pracy.
2. W razie wyrządzenia przez funkcjonariusza szkody osobie trzeciej, terminy
  przedawnienia liczą się od zaspokojenia roszczenia tej osoby.
                                   Art. 15.
Spory dotyczące odpowiedzialności majątkowej funkcjonariuszy rozpoznają sądy
pracy oraz sądy pracy i ubezpieczeń społecznych.
                                       
                                  Rozdział 5
      Zmiany w przepisach obowiązujących, przepisy przejściowe i końcowe
                                       
                                   Art. 16.
W dekrecie z dnia 5 października 1955 r. o odpowiedzialności materialnej
żołnierzy za szkody wyrządzone jednostce wojskowej (Dz.U. Nr 40, poz. 247,  z
1967 r. Nr 44, poz. 220 i z 1974 r. Nr 24, poz. 142) skreśla się art. 19.
                                   Art. 17.
W ustawie z dnia 6 kwietnia 1990 r. o Urzędzie Ochrony Państwa (Dz.U. Nr 30,
poz. 180, z 1991 r. Nr 94, poz. 422  i Nr 107, poz. 461, z 1992 r. Nr 54, poz.
254, z 1994 r. Nr 53, poz. 214, z 1995 r. Nr 4, poz. 17, Nr 34, poz. 163 i Nr
104, poz. 515, z 1996 r. Nr 59, poz. 269, Nr 106, poz. 496 i Nr 156, poz. 775,
z 1997 r. Nr 28, poz. 153, Nr 70, poz. 443, Nr 88, poz. 554 i Nr 141, poz.
943, z 1998 r. Nr 131, poz. 860 oraz z 1999 r. Nr 11, poz. 95) skreśla się
art. 55a.
                                   Art. 18.
Do czasu wydania przepisów wykonawczych przewidzianych w ustawie, nie dłużej
jednak niż przez 6 miesięcy, zachowują moc dotychczasowe przepisy wykonawcze
wydane na podstawie dekretu, o którym mowa w art. 16, o ile nie są sprzeczne z
niniejszą ustawą.
                                       
                                   Art. 19.
Do spraw o odszkodowanie wszczętych i nie zakończonych przed dniem wejścia w
"ycie ustawy stosuje się przepisy dotychczasowe, chyba że zostanie zawarta
ugoda.
                                       
                                   Art. 20.
W sprawach nie uregulowanych w niniejszej ustawie do odpowiedzialności
majątkowej funkcjonariuszy za szkody wyrządzone przez nich wskutek
niewykonania lub nienależytego wykonania obowiązków służbowych stosuje się
przepisy Kodeksu cywilnego.
                                       
                                   Art. 21.
Ustawa wchodzi w życie po upływie 3 miesięcy od dnia ogłoszenia.
