



Dz.U. z 2001 r. Nr 125, poz. 1366
                                        
                                        
                                        
                                        
                                     USTAWA
                             z dnia 26 lipca 2001 r.
                                        
                       o zmianie ustawy - Prawo łowieckie
                                        
                                        
                                     Art. 1.
W ustawie z dnia 13 października 1995 r. - Prawo łowieckie (Dz.U. Nr 147, poz.
713, z 1997 r. Nr 14, poz. 72, Nr 60, poz. 369, Nr 88, poz. 554, Nr 110, poz.
715, Nr 133, poz. 884, z 1998 r. Nr 106, poz. 668, z 1999 r. Nr 40, poz. 401
oraz z 2000 r. Nr 120, poz. 1268) wprowadza się następujące zmiany:
1) użyte w art. 4 w ust. 2 w pkt 2, w art. 5, w art. 6, w art. 15 w ust. 4, w
  art. 16 w ust. 2, w art. 23 w ust. 2, w art. 28 w ust. 2 i 3, w art. 32 w
  ust. 3, w art. 34 w pkt 12, w art. 38 w ust. 1 w pkt 8, w art. 41 w ust. 1 i
  2, w art. 43 w ust. 2 i 3 i w art. 44 w ust. 1, 3 i 4, w różnych przypadkach,
  wyrazy "Minister Ochrony Środowiska, Zasobów Naturalnych i Leśnictwa",
  zastępuje się użytymi w odpowiednich przypadkach wyrazami "minister właściwy
  do spraw środowiska";
2) użyte w art. 5 i w art. 44 w ust. 1, w różnych przypadkach, wyrazy "Minister
  Rolnictwa i Gospodarki Żywnościowej" zastępuje się użytymi w odpowiednich
  przypadkach wyrazami "minister właściwy do spraw rolnictwa";
3) rozdział 4 otrzymuje brzmienie:
                                   "Rozdział 4
                                   Zezwolenia
    Art.17. 1. Uzyskania zezwolenia wymaga wykonywanie działalności
           gospodarczej w zakresie:
           1) obrotu zwierzyną żywą, z wyłączeniem sprzedaży dokonywanej przez
             dzierżawców i zarządców obwodów łowieckich na terytorium
             Rzeczypospolitej Polskiej,
           2) obrotu tuszami zwierzyny i ich częściami, z wyłączeniem, o którym
             mowa w pkt 1,
           3) sprzedaży usług turystycznych obejmujących:
                 a) polowania wykonywane przez cudzoziemców na terytorium
                  Rzeczypospolitej Polskiej,
                 b) polowania za granicą.
         2. Organem właściwym do wydania, odmowy wydania i cofnięcia zezwolenia
           jest minister właściwy do spraw środowiska, zwany dalej "organem
           zezwalającym".
      Art. 18. Wniosek o wydanie zezwolenia powinien zawierać informacje o
           uprzednim wykonywaniu działalności gospodarczej wymagającej
           uzyskania zezwolenia, o którego wydanie ubiega się przedsiębiorca.
      Art. 18a. 1. Do wniosku o wydanie zezwolenia załącza się:
           1) odpis z rejestru przedsiębiorców prowadzonego na podstawie
             przepisów o Krajowym Rejestrze Sądowym,
           2) zaświadczenie o nadanym przedsiębiorcy numerze indentyfikacyjnym,
             wydane na podstawie przepisów o statystyce publicznej,
           3) umowę o ustanowienie zabezpieczenia majątkowego, o którym mowa w
             art. 19 ust. 1 pkt 1,
           4) informację o niekaralności przedsiębiorcy lub osób kierujących
             jego działalnością za przestępstwa, o których mowa w art. 19 ust. 1
             pkt 2, wydawaną na podstawie przepisów o Krajowym Rejestrze Karnym.
         2. Do wniosku o wydanie zezwolenia na wykonywanie działalności, o
           której mowa w art. 17 ust. 1 pkt 3, załącza się ponadto:
           1) zaświadczenie o złożonym z wynikiem pozytywnym przez
             przedsiębiorcę lub osobę przez niego zatrudnioną egzaminu, o którym
             mowa w art. 19 ust. 2 pkt 1,
           2) odpis z księgi rejestrowej prowadzonej na podstawie przepisów o
             usługach turystycznych, potwierdzający uzyskanie zezwolenia, o
             którym mowa w art. 19 ust. 2 pkt 2, jeżeli przepisy o usługach
             turystycznych wymagają jego uzyskania.
      Art. 19. 1. Warunkiem uzyskania zezwolenia na wykonywanie działalności
             gospodarczej, o której mowa w art. 17 ust. 1, jest:
           1) ustanowienie przez przedsiębiorcę zabezpieczenia majątkowego
             roszczeń osób trzecich z tytułu niewykonania lub nienależytego
             wykonania zobowiązania przez przedsiębiorcę,
           2) niekaralność przedsiębiorcy lub osób kierujących jego
             działalnością za przestępstwo określone ustawą oraz przestępstwo
             przeciwko obrotowi gospodarczemu.
         2. Warunkiem uzyskania zezwolenia na wykonywanie działalności
           gospodarczej, o której mowa w art. 17 ust. 1 pkt 3, jest ponadto:
           1) złożenie z wynikiem pozytywnym przez przedsiębiorcę lub osobę
             przez niego zatrudnioną egzaminu ze znajomości zasad wykonywania
             polowania oraz zasad ochrony przyrody,
           2) posiadanie przez przedsiębiorcę zezwolenia na działalność
             organizatorów turystyki i pośredników turystycznych, jeżeli
             przepisy o usługach turystycznych wymagają jego uzyskania.
      Art. 19a. 1. Ustanowienie zabezpieczenia, o którym mowa w art. 19 ust. 1
             pkt 1, polega na zawarciu:
           1) umowy ubezpieczenia od odpowiedzialności cywilnej bądź
           2) umowy gwarancji bankowej lub ubezpieczeniowej.
         2. Minister właściwy do spraw środowiska w porozumieniu z ministrem
           właściwym do spraw finansów publicznych określi, w drodze
           rozporządzenia, wysokość zabezpieczeń, o których mowa w ust. 1.
           Wysokość zabezpieczeń, o których mowa w ust. 1 nie będzie
           ograniczała wykonywania działalności gospodarczej, o której mowa w
           art. 17 ust. 1.
      Art. 19b. 1. Egzamin ze znajomości wykonywania polowania oraz zasad
             ochrony przyrody, przeprowadza komisja egzaminacyjna powołana
             przez ministra właściwego do spraw środowiska.
         2. Złożenie z pozytywnym wynikiem egzaminu, o którym mowa w ust. 1,
           komisja, o której mowa w ust. 1, stwierdza zaświadczeniem.
         3. Minister właściwy do spraw środowiska określi, w drodze
           rozporządzenia:
           1) liczbę członków komisji, o której mowa w ust. 1, oraz jej skład
             tak, aby w skład komisji wchodziło:
                 a) nie mniej niż 3 członków spośród ekspertów z dziedziny
                  ochrony przyrody, gospodarki łowieckiej oraz zasad posiadania
                  i posługiwania się myśliwską bronią palną,
                 b) przedstawiciel ministra właściwego do spraw środowiska jako
przewodniczący komisji,
                 c) przedstawiciel Polskiego Związku Łowieckiego,
                 d) przedstawiciel Państwowego Gospodarstwa Leśnego Lasy
                  Państwowe,
           2) dokumenty, jakie przedkłada osoba ubiegająca się o przystąpienie
             do egzaminu, o którym mowa w ust. 1, uwzględniając aby umożliwiały
             one pełną identyfikację tej osoby,
           3) sposób przeprowadzania egzaminu, o którym mowa w ust. 1,
             uwzględniając aby obejmował on sprawdzenie znajomości przepisów
             dotyczących ochrony przyrody, gospodarki łowieckiej oraz posiadania
             i posługiwania się myśliwską bronią palną,
           4) wzór zaświadczenia, o którym mowa w ust. 2.
      Art. 20. 1. Warunkiem wykonywania przez przedsiębiorcę działalności
             gospodarczej, o której mowa w art. 17 ust. 1 pkt 1 i 2, jest:
           1) prowadzenie ewidencji skupu,
           2) zapewnienie badań zwierzyny i mięsa zgodnie z przepisami o
             zwalczaniu chorób zakaźnych zwierząt, badaniu zwierząt rzeźnych i
             mięsa oraz Inspekcji Weterynaryjnej.
         2. Minister właściwy do spraw środowiska określi, w drodze
           rozporządzenia, zakres ewidencji, o której mowa w ust. 1 pkt 1 oraz
           jej wzór, kierując się rodzajem wykonywanej działalności
           gospodarczej w zakresie obrotu zwierzyną żywą lub tuszami zwierzyny
           i ich częściami.
        Art. 21. Organ zezwalający odmawia wydania zezwolenia, jeżeli
              przedsiębiorca nie spełnia warunków uzyskania zezwolenia.
      Art. 21a. 1. Organ zezwalający cofa zezwolenie, jeżeli przedsiębiorca:
           1) złoży wniosek o cofnięcie zezwolenia,
           2) przestał spełniać warunki do uzyskania zezwolenia, z
             zastrzeżeniem ust. 2,
           3) nie spełnia warunków wykonywania działalności gospodarczej, z
             zastrzeżeniem ust. 2,
           4) nie usunął stanu sprzecznego z warunkami uzyskania zezwolenia lub
             wykonywania działalności gospodarczej w terminie, o którym mowa w
             ust. 2.
         2. W przypadkach, o których mowa w ust. 1 pkt 2 i 3, organ zezwalający
           może wezwać przedsiębiorcę do usunięcia stanu sprzecznego z
           warunkami uzyskania zezwolenia i wykonywania działalności
           gospodarczej, w terminie podanym w wezwaniu.
     Art. 22. W sprawach nieuregulowanych w ustawie do zezwoleń stosuje się
           przepisy o działalności gospodarczej.";
4) w art. 27 w ust. 1 skreśla się wyrazy "obszaru kraju";
5) w art. 38 w ust. 1 w pkt 8, w art. 41 w ust. 1 i 2 i w art. 43 w ust. 2,
  wyrazy "Ministrem Spraw Wewnętrznych" zastępuje się wyrazami "ministrem
  właściwym do spraw wewnętrznych";
6) w art. 43 ust. 1 otrzymuje brzmienie:
   "1. Cudzoziemiec nie będący członkiem Polskiego Związku Łowieckiego może
     wykonywać polowanie po wykupieniu polowania u przedsiębiorcy posiadającego
     zezwolenie na wykonywanie działalności, o której mowa w art. 17 ust. 1 pkt
     3, bądź na podstawie zgody ministra właściwego do spraw środowiska.";
7) w art. 44 w ust. 1 wyrazy "obszaru całego kraju" zastępuje się wyrazami
  Sterytorium Rzeczypospolitej Polskiej";
8) w art. 52 pkt 3 otrzymuje brzmienie:
   "3) bez wymaganego zezwolenia wprowadza do obrotu zwierzynę żywą lub mięso
     zwierzyny ubitej,".
                                        
                                     Art. 2.
1. Sprawy o wydanie zezwolenia, wszczęte i niezakończone do czasu wejścia
  ustawy w życie, rozpoznaje się zgodnie z przepisami niniejszej ustawy.
2. Jeżeli wniosek złożony w sprawach, o których mowa w ust. 1, nie spełnia
  wymagań określonych niniejszą ustawą, organ zezwalający wzywa wnioskodawcę do
  uzupełnienia wniosku w terminie jednego miesiąca.
                                     Art. 3.
Przepisy wykonawcze wydane na podstawie upoważnień zmienianych niniejszą ustawą
zachowują moc do czasu wydania nowych przepisów wykonawczych, jeżeli nie są
sprzeczne z niniejszą ustawą, jednak nie dłużej niż przez okres 12 miesięcy od
dnia wejścia w życie ustawy.
                                     Art. 4.
Ustawa wchodzi w życie z dniem ogłoszenia.
