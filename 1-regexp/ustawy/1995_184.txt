



                                    
Dz.U. z 1995 r. Nr 38, poz. 184
                                    
                         USTAWA KONSTYTUCYJNA
                        z dnia 17 marca 1995 r.
                                    
        o zmianie ustawy konstytucyjnej o wzajemnych stosunkach
   między władzą ustawodawczą i wykonawczą Rzeczypospolitej Polskiej
                    oraz o samorządzie terytorialnym
                                    
                                    
                                Art. 1.
W ustawie konstytucyjnej z dnia 17 października 1992 r. o wzajemnych stosunkach
między władzą ustawodawczą i wykonawczą Rzeczypospolitej Polskiej 
oraz o samorządzie terytorialnym (Dz.U. Nr 84, poz. 426) wprowadza się następujące
zmiany:
 
 1) art. 4 otrzymuje brzmienie:
    "Art. 4. 1. Kadencja Sejmu trwa 4 lata.
              2. Kadencja Sejmu rozpoczyna się w dniu pierwszego posiedzenia
                i trwa do czasu zebrania się posłów na pierwszym
                posiedzeniu Sejmu następnej kadencji.
              3. Prezydent zarządza wybory do Sejmu i Senatu w dzień 
                wolny od pracy, przypadający w ciągu miesiąca poprzedzającego
                upływ kadencji.
              4. Sejm może zostać rozwiązany mocą własnej uchwały 
                podjętej większością 2/3 głosów ustawowej liczby posłów.
              5. Prezydent może rozwiązać Sejm w wypadkach określonych
                w niniejszej ustawie, po zasięgnięciu opinii Marszałka
                Sejmu i Marszałka Senatu.
              6. Od dnia rozwiązania Sejmu, mocą własnej uchwały lub 
                zarządzeniem Prezydenta, Sejm nie może uchwalać 
                zmian ustaw  konstytucyjnych ani ordynacji wyborczych, 
                a także ustaw o zmianie ustawy budżetowej oraz ustaw 
                wywołujących zasadnicze skutki finansowe dla budżetu 
                Państwa.
              7. W razie rozwiązania Sejmu mają zastosowanie postanowienia
                ust. 2. Rozwiązanie Sejmu oznacza równoczesne 
                rozwiązanie Senatu.
              8. Prezydent zarządza wybory do Sejmu i Senatu w dzień 
                wolny od pracy, przypadający nie wcześniej niż w 2 miesiące
                i nie później niż w 3 miesiące od dnia ogłoszenia 
                uchwały Sejmu lub zarządzenia Prezydenta o rozwiązaniu
                Sejmu.";
              
 2) w art. 10 skreśla się ust. 3;
 
 3) w art. 16 ust. 1 otrzymuje brzmienie:
          "1. Rada Ministrów, w uzasadnionych wypadkach, może określić 
             wniesiony przez siebie projekt ustawy jako pilny, z wyjątkiem
             projektów ustaw konstytucyjnych, ustawy budżetowej, 
             ustaw podatkowych, ustaw dotyczących wyborów Prezydenta, 
             Sejmu, Senatu oraz organów samorządu terytorialnego, 
             ustaw regulujących ustrój, właściwość i zasady funkcjonowania
             organów Państwa oraz samorządu terytorialnego, a także 
             kodeksów.".
          
          
                                Art. 2.
Ustawa wchodzi w życie po upływie 14 dni od dnia ogłoszenia.
