



Dz.U. z 1995 r. Nr 1, poz. 1
                                    
                                USTAWA
                       z dnia 14 grudnia 1994 r.
                                    
              o zatrudnieniu i przeciwdziałaniu bezrobociu
                                    
                                    
                                    
                               Rozdział 1
                            Przepisy ogólne
                                    
                                Art. 1.
 1. Ustawa określa zadania państwa w zakresie łagodzenia skutków bezrobocia,
   zatrudnienia oraz aktywizacji zawodowej bezrobotnych i innych osób 
   poszukujących pracy.
 2. Ustawa ma zastosowanie do:
   1) obywateli polskich zamieszkałych w Polsce, poszukujących i podejmujących
     zatrudnienie lub inną pracę zarobkową na terytorium Rzeczypospolitej
     Polskiej oraz zatrudnienie za granicą u pracodawców zagranicznych,
   2) cudzoziemców przebywających na terytorium Rzeczypospolitej Polskiej 
     i posiadających kartę stałego pobytu lub którym nadano status uchodźcy
     w Rzeczypospolitej Polskiej, poszukujących i podejmujących zatrudnienie
     lub inną pracę zarobkową na terytorium Polski,
   3) cudzoziemców, którym dyrektor wojewódzkiego urzędu pracy udzielił 
     zgody na zatrudnienie lub inną pracę zarobkową na terytorium Rzeczypospolitej
     Polskiej.
 3. Na zasadach  określonych  w ustawie zasiłki i inne świadczenia z tytułu 
   pozostawania  bez  pracy przysługują osobom, o których mowa w ust. 2 
   pkt 1 i 2.
 
                                Art. 2.
 1. Ilekroć w ustawie jest mowa o:
   1) absolwencie - oznacza to zarejestrowanego w rejonowym urzędzie pracy
     w okresie 12 miesięcy od dnia ukończenia szkoły lub nauki określonego
     w dyplomie, świadectwie lub zaświadczeniu:
       a) absolwenta dziennej ponadpodstawowej szkoły publicznej lub niepublicznej
         o uprawnieniach szkoły publicznej albo szkoły wyższej 
         państwowej lub niepaństwowej,
       b) absolwenta studiów podyplomowych lub doktoranckich, podjętych 
         w okresie 6 miesięcy od dnia ukończenia szkoły wyższej,
       c) absolwenta szkoły wieczorowej lub zaocznej, o której mowa pod 
         lit.a, jeżeli w ostatnich 12 miesiącach trwania nauki nie był zatrudniony,
       d) absolwenta co najmniej 12-miesięcznego przygotowania zawodowego
         odbytego w ramach Ochotniczych Hufców Pracy,
       e) absolwenta dziennych kursów zawodowych, trwających co najmniej
         24 miesiące, jeżeli w okresie ostatnich 12 miesięcy ich trwania
         nie był zatrudniony,
       f) absolwenta szkoły podstawowej specjalnej,
       g) niepełnosprawnego, który uzyskał uprawnienia do wykonywania 
         zawodu,
   2) bezrobotnym - oznacza to osobę, o której mowa w art. 1 ust. 2 pkt 1 i 
     2, nie zatrudnioną i nie wykonującą innej pracy zarobkowej, z zastrzeżeniem
     art. 26 ust. 1, zdolną i gotową do podjęcia zatrudnienia w pełnym
     wymiarze czasu pracy obowiązującego w danym zawodzie lub służbie,
     z zastrzeżeniem lit.g, nie uczącą się w szkole w systemie dziennym, 
     zarejestrowaną we właściwym dla miejsca zameldowania (stałego lub 
     czasowego) rejonowym urzędzie pracy, jeżeli:
       a) ukończyła 18 lat, z wyjątkiem młodocianych absolwentów,
       b) kobieta nie ukończyła 60 lat, a mężczyzna 65 lat,
       c) nie nabyła prawa do emerytury lub renty inwalidzkiej albo po 
         ustaniu zatrudnienia nie pobiera świadczenia rehabilitacyjnego, 
         zasiłku chorobowego, macierzyńskiego lub wychowawczego,
       d) nie jest właścicielem lub posiadaczem (samoistnym lub zależnym) 
         nieruchomości rolnej, w rozumieniu przepisów Kodeksu cywilnego,
         o powierzchni użytków rolnych powyżej 2 ha przeliczeniowych 
         albo gospodarstwa stanowiącego dział specjalny produkcji rolnej w 
         rozumieniu przepisów podatkowych, chyba że dochód z działów 
         specjalnych produkcji rolnej obliczony dla celów podatku dochodowego
         od osób fizycznych nie przekracza wysokości przeciętnego 
         dochodu z pracy w rolnictwie nieuspołecznionym z 2 ha przeliczeniowych,
         ustalonego przez Ministra Pracy i Polityki Socjalnej na 
         podstawie przepisów o podatku rolnym,
       e) nie podlega ubezpieczeniu emerytalno-rentowemu z tytułu stałej 
         pracy jako domownik w gospodarstwie rolnym o powierzchni użytków
         rolnych przekraczającej 2 ha przeliczeniowe lub stanowiącym 
         dział specjalny produkcji rolnej, z którego podatek dochodowy od 
         osób fizycznych przekracza dochody z 2 ha przeliczeniowych, o 
         których mowa w lit.d,
       f) nie podjęła pozarolniczej działalności gospodarczej od dnia wskazanego
         w zgłoszeniu do ewidencji do dnia wyrejestrowania tej 
         działalności albo nie podlega - na podstawie odrębnych przepisów 
         - obowiązkowi ubezpieczenia społecznego lub zaopatrzenia emerytalnego,
       g) jest osobą niepełnosprawną, której stan zdrowia pozwala na podjęcie
         zatrudnienia co najmniej w połowie wymiaru czasu pracy 
         obowiązującego w danym zawodzie lub służbie,
       h) nie jest osobą tymczasowo aresztowaną lub nie odbywa kary pozbawienia
         wolności,
   3) cudzoziemcach - oznacza to osoby nie posiadające obywatelstwa polskiego,
   4) dochodach - oznacza to dochody podlegające opodatkowaniu na podstawie
     przepisów o podatku dochodowym od osób fizycznych,
   5) dodatkowym miejscu pracy - oznacza to miejsce pracy utworzone dla 
     bezrobotnego w wyniku udzielenia pożyczki z Funduszu Pracy,
   6) klubie pracy - oznacza to zajęcia dla bezrobotnych w celu nabycia 
     umiejętności poszukiwania i uzyskiwania zatrudnienia,
   7) koszcie szkolenia - oznacza to:
       a) uprzednio uzgodnioną należność przysługującą jednostce szkoleniowej,
       b) koszt ubezpieczenia od następstw nieszczęśliwych wypadków,
       c) koszt przejazdu i zakwaterowania, jeżeli szkolenie odbywa się w 
         innej miejscowości niż miejsce zamieszkania bezrobotnego,
       d) koszt niezbędnych badań lekarskich,
   8) najniższym wynagrodzeniu - oznacza to najniższe wynagrodzenie pracowników,
     ogłoszone przez Ministra Pracy i Polityki Socjalnej w Dzienniku Urzędowym
     Rzeczypospolitej Polskiej "Monitor Polski" na podstawie
     odrębnych przepisów,
   9) nielegalnym zatrudnieniu lub innej nielegalnej pracy zarobkowej - 
     oznacza to:
       a) zatrudnienie przez pracodawcę osoby bez zawarcia z nią w wymaganym
         terminie umowy o pracę na piśmie,
       b) nie zgłoszenie osoby zatrudnionej lub wykonującej inną pracę zarobkową
         do ubezpieczenia społecznego,
       c) zatrudnienie lub powierzenie innej pracy zarobkowej cudzoziemcowi
         nie posiadającemu karty stałego pobytu lub statusu uchodźcy 
         w Rzeczypospolitej Polskiej bez zezwolenia lub zgody dyrektora 
         właściwego wojewódzkiego urzędu pracy lub na innym stanowisku 
         albo na innych warunkach niż określone w zezwoleniu lub zgodzie,
       d) podjęcie przez cudzoziemca nie posiadającego karty stałego pobytu
         lub statusu uchodźcy w Rzeczypospolitej Polskiej zatrudnienia 
         lub innej pracy zarobkowej bez zgody dyrektora właściwego wojewódzkiego
         urzędu pracy,
  10) nielegalnej działalności - oznacza to:
       a) prowadzenie pośrednictwa pracy albo kierowanie obywateli polskich
         do pracy za granicą bez wymaganego upoważnienia,
       b) prowadzenie pośrednictwa pracy albo kierowanie obywateli polskich
         do pracy za granicą u pracodawców zagranicznych, w celu 
         osiągnięcia zysku,
  11) odpowiednim zatrudnieniu - oznacza to zatrudnienie, do którego bezrobotny
     ma przygotowanie zawodowe lub może je wykonywać po 
     uprzednim szkoleniu, jeżeli zatrudnienie jest odpowiednie ze względu 
     na stan zdrowia bezrobotnego, a łączny czas dojazdu do miejsca zatrudnienia
     i z powrotem środkami komunikacji publicznej nie przekracza 3 
     godzin,
  12) organach zatrudnienia - oznacza to Prezesa Krajowego Urzędu Pracy 
     oraz dyrektorów wojewódzkich urzędów pracy i kierowników rejonowych
     urzędów pracy,
  13) osobie samotnie wychowującej dzieci - oznacza to osobę, o której mowa
     w przepisach o podatku dochodowym od osób fizycznych,
  14) osobie współpracującej - oznacza to osobę współpracującą w rozumieniu
     przepisów o ubezpieczeniu społecznym osób prowadzących działalność
     gospodarczą oraz ich rodzin, a także przepisów o ubezpieczeniu 
     społecznym osób wykonujących pracę na podstawie umowy agencyjnej 
     lub umowy zlecenia,
  15) poszukującym pracy - oznacza to osobę niezatrudnioną, o której mowa 
     w art. 1 ust. 2 pkt 1 i 2, poszukującą zatrudnienia oraz osobę zatrudnioną
     zgłaszającą zamiar i gotowość podjęcia zatrudnienia w wyższym 
     wymiarze czasu pracy, albo dodatkowego lub innego zatrudnienia, zarejestrowaną
     w rejonowym urzędzie pracy,
  16) innej pracy zarobkowej - oznacza to wykonywanie pracy na podstawie 
     umowy agencyjnej, umowy zlecenia, umowy o dzieło albo w okresie 
     członkostwa w rolniczej spółdzielni produkcyjnej lub spółdzielni kółek 
     rolniczych (usług rolniczych),
  17) pracodawcy - oznacza to jednostkę organizacyjną, chociażby nie posiadała
     osobowości prawnej, a także osobę fizyczną, jeżeli zatrudniają one 
     pracowników,
  18) pracach interwencyjnych - oznacza to zatrudnienie bezrobotnego przez 
     pracodawcę w okresie nie dłuższym niż 12 miesięcy, jeżeli zatrudnienie 
     to nastąpiło w wyniku umowy zawartej z rejonowym urzędem pracy,
  19) programach specjalnych - oznacza to działania, w celu promocji zatrudnienia,
     inicjowane przez organy zatrudnienia na rzecz osób zakwalifikowanych
     do grup ryzyka na lokalnych rynkach pracy,
  20) przeciętnym wynagrodzeniu - oznacza to przeciętne miesięczne wynagrodzenie
     w gospodarce narodowej w poprzednim kwartale od pierwszego
     dnia następnego miesiąca po ogłoszeniu przez Prezesa Głównego 
     Urzędu Statystycznego w Dzienniku Urzędowym Rzeczypospolitej Polskiej
     "Monitor Polski",
  21) robotach publicznych - oznacza to zatrudnienie bezrobotnego w okresie 
     nie dłuższym niż 12 miesięcy, przy wykonywaniu prac zorganizowanych 
     przez organy samorządu terytorialnego lub administracji rządowej i finansowanych
     ze środków samorządu terytorialnego, budżetu państwa 
     lub funduszy celowych,
  22) szkoleniu - oznacza to przyuczenie do zawodu, przekwalifikowanie lub 
     podwyższenie kwalifikacji zawodowych,
  23) zasiłku - oznacza to zasiłek dla bezrobotnych,
  24) zasiłku szkoleniowym - oznacza to zasiłek wypłacany w okresie szkolenia,
  25) zatrudnieniu - oznacza to wykonywanie pracy na podstawie stosunku 
     pracy, stosunku służbowego oraz umowy o pracę nakładczą.
 2. Okres, o którym mowa w ust. 1 pkt 1, przedłuża się o czas odbywania 
   przez absolwenta zasadniczej służby wojskowej, nadterminowej zasadniczej 
   służby wojskowej, przeszkolenia wojskowego absolwentów szkół wyższych, 
   służby wojskowej pełnionej w charakterze kandydata na żołnierza zawodowego,
   ćwiczeń wojskowych, okresowej służby wojskowej oraz zasadniczej 
   służby w obronie cywilnej i służby zastępczej.
 3. Badania lekarskie, mające na celu stwierdzenie zdolności bezrobotnego do 
   pracy, przeprowadzają, na wniosek kierownika rejonowego urzędu pracy, 
   lekarze publicznych zakładów opieki zdrowotnej uprawnieni do przeprowadzania
   badań lekarskich pracowników na podstawie odrębnych przepisów.
 
                               Rozdział 2
                Organy zatrudnienia i rady zatrudnienia
                                    
                                Art. 3.
 1. Krajowy Urząd Pracy jest centralnym organem administracji państwowej i 
   podlega Ministrowi Pracy i Polityki Socjalnej.
 2. Prezes Krajowego Urzędu Pracy jest powoływany i odwoływany przez Prezesa
   Rady Ministrów na wniosek Ministra Pracy i Polityki Socjalnej, zaopiniowany
   przez Naczelną Radę Zatrudnienia.
 3. Minister Pracy i Polityki Socjalnej określa, w drodze rozporządzenia, organizację,
   szczegółowe zasady i zakres działania Krajowego Urzędu Pracy 
   oraz wojewódzkich i rejonowych urzędów pracy.
 
                                Art. 4.
 1. Zadania określone w ustawie realizuje Minister Pracy i Polityki Socjalnej 
   przy pomocy Krajowego Urzędu Pracy oraz wojewódzkich i rejonowych 
   urzędów pracy, które współdziałają z organizacjami, organami i instytucjami
   zajmującymi się problematyką zatrudnienia i przeciwdziałania bezrobociu,
   a w szczególności z organami samorządu terytorialnego, organizacjami
   związków zawodowych, pracodawców i bezrobotnych.
 2. Minister Pracy i Polityki Socjalnej, w zakresie objętym ustawą, koordynuje 
   działalność innych organów, organizacji i instytucji.
 
                                Art. 5.
 1. Do zadań dyrektora wojewódzkiego urzędu pracy należy w szczególności:
   1) koordynowanie działalności rejonowych urzędów pracy na terenie województwa,
     ustalanie liczby i zasięgu właściwości terytorialnej rejonowych
     urzędów pracy, po zasięgnięciu opinii wojewody i wojewódzkiej 
     rady zatrudnienia,
   2) opracowywanie analiz i ocen dotyczących problematyki zatrudnienia w 
     województwie na potrzeby Ministra Pracy i Polityki Socjalnej oraz rad 
     zatrudnienia,
   3) współdziałanie z wojewódzką radą zatrudnienia w podejmowaniu 
     przedsięwzięć zmierzających do zapobiegania negatywnym dla pracowników
     skutkom zwolnień z pracy oraz łagodzenia tych skutków, a zwłaszcza
     pozyskiwania miejsc pracy i szkolenia bezrobotnych,
   4) opracowywanie propozycji do planów Funduszu Pracy oraz sprawozdań z
     wykorzystania środków Funduszu,
   5) ustalanie zadań dla rejonowych urzędów pracy i limitów środków Funduszu
     Pracy oraz kontrolowanie ich wykonania i wykorzystania,
   6) przyjmowanie zgłoszeń od osób podejmujących pracę za granicą na 
     podstawie umów zawieranych z pracodawcami zagranicznymi,
   7) wydawanie decyzji w sprawach zatrudnienia cudzoziemców lub wykonywania
     przez nich innej pracy zarobkowej,
   8) organizowanie pośrednictwa pracy w skali międzywojewódzkiej,
   9) wykonywanie zadań określonych w przepisach o zatrudnianiu i rehabilitacji
     zawodowej osób niepełnosprawnych,
  10) współdziałanie z wojewódzkim organem rządowej administracji specjalnej
     do spraw oświaty w planowaniu i podejmowaniu przedsięwzięć w 
     zakresie szkolenia bezrobotnych oraz w organizowaniu kształcenia zawodowego,
  11) realizacja zadań określonych w przepisach o służbie zastępczej,
  12) realizacja zadań wynikających z przepisów o ochronie roszczeń pracowniczych
     w razie niewypłacalności pracodawcy,
  13) organizowanie i koordynowanie usług poradnictwa zawodowego oraz 
     rozwoju informacji zawodowej na terenie województwa, a także wspieranie
     działalności klubów pracy,
  14) realizacja zadań w zakresie kontroli przestrzegania przepisów ustawy,
  15) inicjowanie oraz koordynowanie realizacji programów specjalnych.
 2. Dyrektor wojewódzkiego urzędu pracy wydaje decyzje o:
   1) odstąpieniu od żądania zwrotu części lub całości nienależnie pobranego 
     świadczenia,
   2) odroczeniu spłaty lub umorzeniu części lub całości pożyczki udzielonej 
     bezrobotnemu z Funduszu Pracy, z zastrzeżeniem art. 18 ust. 4.
   
                                Art. 6.
 1. Do zadań kierownika rejonowego urzędu pracy należy w szczególności:
   1) udzielanie pomocy bezrobotnym i innym osobom poszukującym pracy 
     w znalezieniu pracy, a także pracodawcom w pozyskiwaniu pracowników,
   2) podejmowanie działań zmierzających do zapobiegania negatywnym skutkom
     zwolnień z pracy oraz do łagodzenia tych skutków, a zwłaszcza 
     pozyskiwania odpowiednich miejsc pracy, oraz organizowanie szkolenia,
   3) rejestrowanie bezrobotnych i innych osób poszukujących pracy, przedstawianie
     im propozycji zatrudnienia lub propozycji szkolenia, propozycji
     prac interwencyjnych i robót publicznych, a w razie braku takich 
     możliwości wypłacanie uprawnionym zasiłków,
   4) inicjowanie i finansowanie szkoleń,
   5) inicjowanie tworzenia dodatkowych miejsc pracy oraz udzielanie pomocy
     bezrobotnym w podejmowaniu działalności na własny rachunek,
   6) inicjowanie i finansowanie:
       a) prac interwencyjnych,
       b) robót publicznych,
       c) zatrudnienia absolwentów,
   7) prowadzenie poradnictwa zawodowego oraz informacji zawodowej dla 
     bezrobotnych i innych osób poszukujących pracy,
   8) wykonywanie kontroli w zakresie przestrzegania przepisów ustawy,
   9) refundowanie wynagrodzeń i składek na ubezpieczenie społeczne młodocianych
     pracowników, zatrudnionych na podstawie umowy o pracę w 
     celu przygotowania zawodowego,
  10) finansowanie dodatków i premii przysługujących pracownikom za wykonywanie
     obowiązków opiekunów praktyk uczniowskich,
  11) wydawanie biletów kredytowych osobom skierowanym do pracy poza 
     miejsce stałego zamieszkania,
  12) współdziałanie z rejonowymi radami zatrudnienia w zakresie przeciwdziałania
     negatywnym skutkom bezrobocia, a w szczególności przy rozdziale
     środków finansowych z Funduszu Pracy,
  13) inicjowanie i wspieranie działalności klubów pracy,
  14) realizacja programów specjalnych.
 2. Kierownik rejonowego urzędu pracy wydaje decyzje o:
   1) uznaniu lub odmowie uznania danej osoby za bezrobotną oraz o utracie
     statusu osoby bezrobotnej,
   2) przyznaniu, odmowie przyznania, wstrzymaniu, wznowieniu wypłaty 
     oraz utracie prawa do zasiłku lub zasiłku szkoleniowego,
   3) obowiązku zwrotu przez bezrobotnego nienależnie pobranego zasiłku, 
     zasiłku szkoleniowego lub kosztów szkolenia,
   4) odroczeniu zwrotu lub rozłożeniu na raty nienależnie pobranego świadczenia,
   5) umorzeniu części pożyczki udzielonej z Funduszu Pracy.
  
                                Art. 7.
 1. Naczelna Rada Zatrudnienia jest organem opiniodawczo-doradczym Ministra
   Pracy i Polityki Socjalnej w sprawach zatrudnienia.
 2. Do zakresu działania Naczelnej Rady Zatrudnienia należy w szczególności:
   1) inspirowanie przedsięwzięć zmierzających do pełnego i racjonalnego zatrudnienia,
   2) opiniowanie planów Funduszu Pracy oraz rocznych sprawozdań z działalności
     tego Funduszu,
   3) wydawanie opinii w sprawach, o których mowa w art. 57 ust. 1 pkt 
     21-23,
   4) opiniowanie projektów aktów prawnych dotyczących zatrudnienia oraz 
     wnioskowanie w sprawie wydania lub zmiany obowiązujących przepisów,
   5) współdziałanie z wojewódzkimi radami zatrudnienia,
   6) przedstawianie Ministrowi Pracy i Polityki Socjalnej okresowych informacji
     o swojej działalności oraz o działalności wojewódzkich i rejonowych
     rad zatrudnienia.
   
                                Art. 8.
 1. Wojewódzkie rady zatrudnienia są organami opiniodawczo-doradczymi 
   wojewodów.
 2. Do zakresu działania wojewódzkich rad zatrudnienia należy w szczególności:
   1) inspirowanie przedsięwzięć zmierzających do pełnego i racjonalnego zatrudnienia
     w województwie,
   2) ocena racjonalności gospodarki środkami Funduszu Pracy,
   3) opiniowanie projektów planów finansowych, opracowywanych przez wojewódzkie
     urzędy pracy, oraz sprawozdań z ich wykonania,
   4) opiniowanie kierunków kształcenia, szkolenia zawodowego oraz zatrudnienia
     w województwie,
   5) opiniowanie liczby i zasięgu terytorialnego rejonowych urzędów pracy 
     na terenie województwa,
   6) opiniowanie kryteriów wydawania decyzji w sprawach zatrudnienia cudzoziemców
     lub wykonywania przez nich innej pracy zarobkowej na terenie
     województwa,
   7) ocenianie okresowych sprawozdań z działalności wojewódzkich urzędów 
     pracy oraz przedstawianie Naczelnej Radzie Zatrudnienia okresowych 
     sprawozdań i wniosków w sprawach zatrudnienia,
   8) opiniowanie kryteriów przyznawania i umarzania pożyczek z Funduszu 
     Pracy,
   9) opiniowanie kandydatów na stanowisko dyrektora wojewódzkiego urzędu
     pracy oraz wnioskowanie o jego odwołanie,
  10) delegowanie przedstawiciela do komisji konkursowej w przypadku powoływania
     dyrektora wojewódzkiego urzędu pracy w drodze konkursu.
   
                                Art. 9.
 1. Rejonowe rady zatrudnienia są organami opiniodawczo-doradczymi kierowników
   rejonowych urzędów rządowej administracji ogólnej.
 2. Do zakresu działania rejonowych rad zatrudnienia stosuje się odpowiednio 
   przepisy art. 8 ust. 2 pkt 1-4 i 7-10.
 
                                Art. 10.
 1. Naczelna Rada Zatrudnienia składa się z 24 osób, powoływanych w równych
   częściach spośród przedstawicieli reprezentatywnych organizacji 
   związkowych, organizacji pracodawców, organów administracji rządowej 
   oraz samorządu terytorialnego.
 2. Wojewódzkie rady zatrudnienia składają się z 16 osób, powoływanych w 
   równych częściach spośród przedstawicieli działających na terenie danego 
   województwa organizacji związków zawodowych, organizacji pracodawców, 
   organów administracji rządowej oraz samorządu terytorialnego. Przewodniczącym
   wojewódzkiej rady zatrudnienia jest wojewoda.
 3. Rejonowe rady zatrudnienia składają się z 12 osób, powoływanych w równych
   częściach spośród przedstawicieli działających na terenie rejonu organizacji
   związków zawodowych, organizacji pracodawców, organów administracji
   rządowej oraz samorządu terytorialnego. Przewodniczącym rejonowej
   rady zatrudnienia jest kierownik rejonowego urzędu rządowej administracji
   ogólnej.
 4. Członków Naczelnej Rady Zatrudnienia i wojewódzkich rad zatrudnienia 
   powołuje Minister Pracy i Polityki Socjalnej, natomiast członków rejonowych
   rad zatrudnienia powołuje wojewoda spośród kandydatów zgłoszonych
   przez organy i organizacje, o których mowa w ust. 1-3.
 5. Członek rady zatrudnienia może zostać odwołany:
   1) na wniosek organu lub organizacji, która zgłosiła kandydaturę członka 
     rady,
   2) z inicjatywy odpowiednio Ministra Pracy i Polityki Socjalnej oraz wojewody,
     po zasięgnięciu opinii organu lub organizacji, które zgłosiły kandydaturę
     członka rady.
 6. Kadencja rad zatrudnienia trwa 4 lata.
 7. Minister Pracy i Polityki Socjalnej określa, w drodze rozporządzenia, organizację
   oraz tryb działania rad zatrudnienia oraz zasady, na jakich mogą 
   uczestniczyć w posiedzeniach rad zatrudnienia przedstawiciele nauki oraz 
   innych organów, organizacji i instytucji nie reprezentowanych w radach zatrudnienia.
 8. Pracodawca jest obowiązany zwolnić pracownika od pracy w celu wzięcia 
   udziału w posiedzeniach rady zatrudnienia. Za czas zwolnienia pracownik 
   zachowuje prawo do wynagrodzenia ustalonego według zasad obowiązujących
   przy obliczaniu wynagrodzenia za urlop wypoczynkowy. Koszty wynagrodzenia
   ponoszone przez pracodawcę mogą być refundowane z Funduszu
   Pracy.
 9. Na wniosek członków rad zatrudnienia zamieszkałych poza miejscem obrad
   rady koszty przejazdów publicznymi środkami komunikacji finansowane
   są ze środków Funduszu Pracy.
10. Minister Pracy i Polityki Socjalnej określi, w drodze rozporządzenia, szczegółowe
   zasady refundacji kosztów, o których mowa w ust. 8 i 9.
 
                               Rozdział 3
Zasady i formy przeciwdziałania bezrobociu oraz łagodzenia jego skutków
                                    
                                Art. 11.
Organy zatrudnienia realizują zadania państwa w zakresie zatrudnienia, przeciwdziałania
bezrobociu i łagodzenia jego skutków.
                                Art. 12.
 1. Pośrednictwo pracy polega na udzielaniu pomocy bezrobotnym i innym 
   osobom poszukującym pracy w uzyskaniu odpowiedniego zatrudnienia 
   oraz pracodawcom w znalezieniu odpowiednich pracowników.
 2. Pośrednictwo pracy prowadzą rejonowe urzędy pracy. Pośrednictwo pracy 
   jest wykonywane nieodpłatnie i opiera się na następujących zasadach:
   1) dostępności usług pośrednictwa dla wszystkich osób poszukujących pracy
     oraz dla pracodawców,
   2) dobrowolności - oznaczającej wolne od przymusu korzystanie z usług 
     pośrednictwa pracy przez poszukujących pracy,
   3) równości - oznaczającej obowiązek rejonowych urzędów pracy udzielania
     wszystkim poszukującym pracy pomocy w znalezieniu zatrudnienia, 
     bez względu na ich narodowość, przynależność do organizacji politycznych,
     społecznych, na płeć, wyznanie i inne okoliczności,
   4) jawności - oznaczającej, że każde wolne miejsce pracy zgłoszone do 
     urzędu podawane jest do wiadomości poszukującym pracy.
 3. Pracodawcy mają obowiązek na bieżąco informować rejonowe urzędy pracy,
   właściwe dla siedziby pracodawcy, o wolnych miejscach pracy lub miejscach
   przygotowania zawodowego.
 4. Pracodawca przed zatrudnieniem pracownika obowiązany jest uzyskać od 
   niego oświadczenie o pozostawaniu lub nie pozostawaniu w rejestrze bezrobotnych.
 5. Pracodawca obowiązany jest zawiadomić w formie pisemnej w ciągu 7 dni 
   właściwy rejonowy urząd pracy o zatrudnieniu osoby zarejestrowanej jako 
   bezrobotna lub o powierzeniu jej innej pracy zarobkowej.
 
                                Art. 13.
 1. Rejonowe urzędy pracy rejestrują bezrobotnych i inne osoby poszukujące 
   pracy oraz prowadzą karty rejestracyjne tych osób.
 2. Bezrobotni mają obowiązek zgłaszania się do właściwego rejonowego 
   urzędu pracy w wyznaczonych terminach w celu potwierdzenia swej gotowości
   do podjęcia pracy i uzyskania informacji o możliwościach zatrudnienia
   lub szkolenia.
 3. Kierownik rejonowego urzędu pracy, z zastrzeżeniem art. 27 ust. 3, pozbawia
   statusu bezrobotnego osobę, która:
   1) nie spełnia warunków, o których mowa w art. 2 ust. 1 pkt 2,
   2) uzyskała w miesiącu dochód w wysokości połowy najniższego wynagrodzenia
     lub wyższy,
   3) otrzymała pożyczkę z Funduszu Pracy na podjęcie działalności gospodarczej
     lub rolniczej,
   4) trzykrotnie odmówiła bez uzasadnionej przyczyny, w okresie 6 miesięcy, 
     przyjęcia propozycji odpowiedniego zatrudnienia albo wykonywania 
     prac interwencyjnych lub robót publicznych; pozbawienie statusu bezrobotnego
     następuje na okres 6 miesięcy,
   5) nie stawiła się w rejonowym urzędzie pracy w wyznaczonym terminie i 
     nie powiadomiła o uzasadnionej przyczynie tego niestawiennictwa; pozbawienie
     statusu bezrobotnego następuje po upływie 14 dni od wyznaczonego
     terminu stawienia się w rejonowym urzędzie pracy,
   6) odmówiła poddania się badaniom lekarskim mającym na celu ustalenie 
     zdolności do pracy,
   7) na wniosek bezrobotnego.
 
                                Art. 14.
Rejonowe urzędy pracy w razie braku możliwości zapewnienia bezrobotnym 
odpowiedniego zatrudnienia:
   1) inicjują i finansują szkolenie bezrobotnych oraz przyznają i wypłacają 
     zasiłki szkoleniowe,
   2) inicjują organizowanie dodatkowych miejsc pracy i udzielają pracodawcom
     pomocy finansowej w zakresie określonym w ustawie,
   3) inicjują oraz finansują, w zakresie ustalonym w ustawie, prace interwencyjne,
     a także roboty publiczne,
   4) udzielają pożyczek z Funduszu Pracy na podjęcie działalności na własny 
     rachunek,
   5) przyznają i wypłacają zasiłki,
   6) aktywizują bezrobotnych w ramach programów specjalnych oraz w ramach
     zajęć w klubach pracy.
   
                                Art. 15.
 1. Rejonowy urząd pracy inicjuje szkolenie bezrobotnych w celu zwiększenia 
   ich szans na uzyskanie zatrudnienia, podwyższenia dotychczasowych kwalifikacji
   zawodowych lub zwiększenia aktywności zawodowej, a w szczególności
   w razie:
   1) braku kwalifikacji zawodowych,
   2) konieczności zmiany kwalifikacji w związku z brakiem propozycji odpowiedniego
     zatrudnienia,
   3) utraty zdolności do wykonywania pracy w dotychczas wykonywanym 
     zawodzie.
 2. Rejonowy urząd pracy kieruje bezrobotnego na wskazane przez niego 
   szkolenie, jeżeli zostanie uprawdopodobnione, że szkolenie to zapewni 
   uzyskanie pracy, koszt tego szkolenia nie przekroczy dwukrotnego przeciętnego
   wynagrodzenia, a także spełniony jest przynajmniej jeden z warunków,
   o których mowa w ust. 1.
 3. Szkolenie powinno trwać nie dłużej niż 6 miesięcy, a w przypadkach uzasadnionych
   programem szkolenia w danym zawodzie, nie dłużej niż 12 
   miesięcy.
 4. Skierowanie na szkolenie może być poprzedzone określeniem przez doradcę
   zawodowego rejonowego urzędu pracy predyspozycji bezrobotnego do 
   wykonywania zawodu, który uzyska w wyniku szkolenia, oraz, w uzasadnionych
   przypadkach, skierowaniem na specjalistyczne badania lekarskie.
 5. Na wniosek pracodawcy, który zatrudnia co najmniej 50 pracowników, rejonowy
   urząd pracy, po zasięgnięciu opinii rejonowej rady zatrudnienia, 
   może zrefundować z Funduszu Pracy koszty szkolenia pracowników, do 
   wysokości 50%, nie więcej jednak niż do wysokości przeciętnego wynagrodzenia
   na jedną osobę, jeżeli po ukończeniu szkolenia zostaną zatrudnieni 
   zgodnie z kierunkiem odbytego szkolenia przez tego pracodawcę na innych
   stanowiskach pracy przez okres co najmniej 12 miesięcy.
 6. Pracodawca, który nie spełnił warunku, o którym mowa w ust. 5, obowiązany
   jest do zwrotu kosztów szkolenia finansowanych ze środków Funduszu
   Pracy.
 
                                Art. 16.
 1. Zasiłek szkoleniowy przysługuje bezrobotnemu w okresie odbywania szkolenia,
   jeżeli w dniu jego rozpoczęcia miał prawo do zasiłku. Jeżeli prawo 
   do zasiłku powstałoby w okresie odbywania szkolenia, zasiłek szkoleniowy 
   przysługuje od dnia nabycia tego prawa.
 2. Wysokość zasiłku szkoleniowego wynosi 115% zasiłku.
 3. W przypadku skierowania bezrobotnego na szkolenie, koszty tego szkolenia
   są finansowane z Funduszu Pracy, z zastrzeżeniem ust. 4.
 4. Bezrobotny, który z własnej winy nie ukończył szkolenia, jest obowiązany 
   do zwrotu kosztów szkolenia, chyba, że powodem nie ukończenia szkolenia
   było podjęcie zatrudnienia.
 5. Osobom pobierającym zasiłki szkoleniowe przysługują, na zasadach przewidzianych
   dla pracowników:
   1) zasiłki porodowe, rodzinne, pielęgnacyjne i pogrzebowe,
   2) świadczenia z tytułu wypadków przy pracy i chorób zawodowych powstałych
     w okresie szkolenia,
   3) świadczenia zakładów opieki zdrowotnej, które są udzielane na podstawie
     wpisu w legitymacji ubezpieczeniowej, dokonywanego przez rejonowy
     urząd pracy.
 6. Zasiłki szkoleniowe przysługują również za udokumentowane okresy niezdolności
   do pracy, za które przysługiwałyby zasiłki z ubezpieczenia społecznego
   w razie choroby i macierzyństwa.
 7. Zasiłki, o których mowa w ust. 5 pkt 1, oraz zasiłki szkoleniowe wypłacane 
   na warunkach określonych w ust. 6 podlegają rozliczeniu przez rejonowe 
   urzędy pracy w ciężar składek na ubezpieczenie społeczne, w trybie przewidzianym
   dla tych składek.
 8. Świadczenia, o których mowa w ust. 5 pkt 2, z wyjątkiem renty inwalidzkiej 
   lub rodzinnej, wypłacane są przez rejonowy urząd pracy na podstawie 
   orzeczenia komisji lekarskiej do spraw inwalidztwa i zatrudnienia, po sporządzeniu
   protokołu okoliczności i przyczyn wypadku przez zespół powypadkowy
   jednostki szkolącej lub po stwierdzeniu przez państwowego inspektora
   sanitarnego choroby zawodowej. Świadczenia te rozliczane są w 
   ciężar składek na ubezpieczenie społeczne, w trybie przewidzianym dla 
   tych składek.
 9. Świadczenia określone w ust. 5 pkt 3 przysługują także członkowi rodziny 
   osoby pobierającej zasiłek szkoleniowy na zasadach przewidzianych dla 
   członków rodzin pracowników, na podstawie wpisu w legitymacji ubezpieczeniowej,
   dokonywanego przez rejonowy urząd pracy.
10. Rejonowy urząd pracy może sfinansować ze środków Funduszu Pracy w 
   części lub w całości koszty szkolenia pracowników będących w okresie wypowiedzenia,
   zwalnianych z przyczyn dotyczących zakładu pracy.
                                Art. 17.
 1. Poradnictwo zawodowe polega na udzieleniu bezrobotnym i innym osobom
   poszukującym pracy pomocy w wyborze odpowiedniego zawodu i 
   miejsca zatrudnienia oraz pracodawcom w doborze kandydatów do pracy 
   na stanowiska wymagające szczególnych predyspozycji psychofizycznych.
 2. Poradnictwo zawodowe kieruje się następującymi zasadami:
   1) dostępności usług dla wszystkich osób bezrobotnych i innych osób poszukujących
     pracy oraz dla pracodawców,
   2) dobrowolności korzystania z usług poradnictwa zawodowego,
   3) równości w korzystaniu z usług poradnictwa zawodowego bez względu 
     na narodowość, płeć, wyznanie, przynależność do organizacji politycznych
     i społecznych oraz inne okoliczności,
   4) swobody wyboru zawodu i miejsca zatrudnienia,
   5) bezpłatności korzystania z usług poradnictwa zawodowego,
   6) poufności i ochrony danych osobistych bezrobotnych i innych osób poszukujących
     pracy, korzystających z usług poradnictwa zawodowego.
 3. Poradnictwo zawodowe prowadzą rejonowe urzędy pracy.
 4. Poradnictwo zawodowe świadczone jest w formie porad indywidualnych i 
   grupowych.
 5. Porady indywidualne mogą być poprzedzone specjalistycznymi badaniami 
   lekarskimi i psychologicznymi. Koszty badań nie obciążają bezrobotnego i 
   innych osób poszukującą pracy.
 6. Przeprowadzenie badań, o których mowa w ust. 5, może nastąpić wyłącznie
   za zgodą bezrobotnego lub innej osoby poszukującej pracy.
 
                                Art. 18.
 1. Rejonowy urząd pracy może udzielać z Funduszu Pracy pożyczek:
   1) pracodawcom na zorganizowanie dodatkowych miejsc pracy dla bezrobotnych
     skierowanych na te miejsca,
   2) jednorazowo bezrobotnym oraz pracownikom w okresie wypowiedzenia, 
     zwalnianym z pracy z przyczyn dotyczących zakładu pracy, na podjęcie 
     działalności gospodarczej lub rolniczej, z wyjątkiem zakupu ziemi.
 2. Wysokość pożyczki nie może przekraczać dwudziestokrotnego przeciętnego
   wynagrodzenia; w razie pożyczki na zorganizowanie dodatkowych 
   miejsc pracy wysokość ta dotyczy utworzenia jednego miejsca pracy.
 3. Pracodawca, któremu udzielono pożyczki, jest zobowiązany do zorganizowania
   dodatkowych miejsc pracy w terminach określonych w umowie pożyczki
   i zatrudniania skierowanych bezrobotnych przez okres co najmniej 
   24 miesięcy.
 4. Pożyczka dla osób, o których mowa w ust. 1 pkt 2, może być umorzona na 
   wniosek pożyczkobiorcy przez kierownika rejonowego urzędu pracy do 
   wysokości 50%, pod warunkiem prowadzenia działalności przez okres co 
   najmniej 24 miesięcy oraz po spełnieniu innych warunków określonych w 
   umowie.
 5. Warunki udzielania pożyczek, wysokość stopy procentowej oraz warunki 
   spłaty określa się w umowie zawieranej przez rejonowy urząd pracy z pożyczkobiorcą.
 6. Wykazy pracodawców i osób, którym udzielono pożyczki, podawane są do 
   wiadomości publicznej w rejonowym urzędzie pracy.
 7. Przepisy ust. 1 pkt 1 oraz ust. 2, 3, 5 i 6 stosuje się odpowiednio do jednoosobowego
   podmiotu gospodarczego w rozumieniu przepisów o działalności
   gospodarczej, zwanego dalej "jednoosobowym podmiotem gospodarczym",
   jeżeli zamierza zatrudnić pracownika.
 8. W przypadkach szczególnie uzasadnionych trudną sytuacją materialną 
   osoby, o której mowa w ust. 1 pkt 2, dyrektor wojewódzkiego urzędu pracy
   po zasięgnięciu opinii kierownika rejonowego urzędu pracy oraz rejonowej
   rady zatrudnienia może, na wniosek pożyczkobiorcy, odroczyć termin
   spłaty pożyczki albo umorzyć jej spłatę w części lub w całości.
 9. Minister Pracy i Polityki Socjalnej określi, w drodze rozporządzenia, szczegółowe
   zasady udzielania pożyczek, wysokość stopy procentowej oraz warunki
   spłat, o których mowa w ust. 5.
 
                                Art. 19.
 1. Rejonowy urząd pracy zwraca pracodawcy, który zatrudnił w ramach prac 
   interwencyjnych na okres do 6 miesięcy skierowanych bezrobotnych, część 
   kosztów poniesionych na wynagrodzenia, nagrody i zasiłki z ubezpieczenia 
   społecznego oraz składki na ubezpieczenie społeczne skierowanych bezrobotnych
   w wysokości uprzednio uzgodnionej, nie przekraczającej jednak 
   kwoty ustalonej jako iloczyn liczby zatrudnionych w miesiącu w przeliczeniu
   na pełny wymiar czasu pracy oraz 36% przeciętnego wynagrodzenia 
   obowiązującego w ostatnim dniu zatrudnienia każdego rozliczanego miesiąca
   i składki na ubezpieczenie społeczne od refundowanego wynagrodzenia.
 2. Rejonowy urząd pracy może dokonywać, w zakresie i na zasadach określonych
   w ust. 1, zwrotu poniesionych przez pracodawcę kosztów, z tytułu 
   zatrudnienia do 12 miesięcy skierowanych bezrobotnych w ramach prac interwencyjnych,
   w wysokości uprzednio uzgodnionej, nie przekraczającej 
   jednak najniższego wynagrodzenia i składki na ubezpieczenie społeczne od 
   refundowanego wynagrodzenia za każdego bezrobotnego, jeżeli refundacja 
   obejmuje koszty poniesione za co drugi miesiąc ich zatrudnienia.
 3. Jeżeli pracodawca bezpośrednio po zakończeniu prac interwencyjnych 
   trwających co najmniej 6 miesięcy zatrudniał skierowanego bezrobotnego 
   przez okres dalszych 6 miesięcy, zawierając po upływie tego okresu umowę
   o pracę na czas nie określony w pełnym wymiarze czasu pracy, rejonowy
   urząd pracy może przyznać pracodawcy jednorazową refundację wynagrodzenia
   w wysokości uprzednio uzgodnionej, nie wyższej jednak niż 
   150% przeciętnego wynagrodzenia obowiązującego w dniu spełnienia tego 
   warunku.
 4. Przepisy ust. 1-3 stosuje się odpowiednio do jednoosobowego podmiotu 
   gospodarczego, jeżeli zamierza zatrudnić bezrobotnego w ramach prac interwencyjnych.
 5. Rejonowy urząd pracy, kierując bezrobotnego do prac interwencyjnych, 
   ma obowiązek wziąć pod uwagę jego wiek, stan zdrowia oraz rodzaje 
   uprzednio wykonywanej pracy.
 
                                Art. 20.
 1. Rejonowy urząd pracy zwraca organizatorowi robót publicznych, który zatrudniał
   skierowanych bezrobotnych przez okres do 6 miesięcy, część kosztów
   poniesionych na wynagrodzenia, nagrody, zasiłki z ubezpieczenia społecznego
   oraz składki na ubezpieczenie społeczne bezrobotnych w wysokości
   uprzednio uzgodnionej, nie przekraczającej jednak kwoty ustalonej 
   jako iloczyn liczby zatrudnionych w miesiącu w przeliczeniu na pełny wymiar
   czasu pracy oraz 75% przeciętnego wynagrodzenia obowiązującego w 
   ostatnim dniu zatrudnienia każdego rozliczanego miesiąca i składki na 
   ubezpieczenie społeczne od refundowanego wynagrodzenia.
 2. Rejonowy urząd pracy może dokonywać, w zakresie i na zasadach określonych
   w ust. 1, zwrotu poniesionych przez organizatora robót publicznych 
   kosztów, z tytułu zatrudnienia do 12 miesięcy skierowanych bezrobotnych, 
   w wysokości uprzednio uzgodnionej, nie przekraczającej jednak przeciętnego
   wynagrodzenia i składki na ubezpieczenie społeczne od refundowanego
   wynagrodzenia za każdego bezrobotnego, jeżeli refundacja obejmuje 
   koszty poniesione  za co drugi miesiąc ich zatrudnienia.
 3. Na wniosek organizatora robót publicznych kierownik rejonowego urzędu 
   pracy może przyznawać zaliczki ze środków Funduszu Pracy na poczet 
   wypłat wynagrodzeń oraz składki na ubezpieczenie społeczne.
 4. Na wniosek organizatora robót publicznych, w rejonach administracyjnych 
   (gminach) zagrożonych szczególnie wysokim bezrobociem strukturalnym, 
   dyrektor wojewódzkiego urzędu pracy, po uzyskaniu opinii rejonowej rady 
   zatrudnienia, może wyrazić zgodę na refundowanie do 50% rzeczowych 
   kosztów organizacji robót publicznych, jednakże w wysokości nie wyższej 
   niż 25% kwoty wynagrodzeń i składek na ubezpieczenie społeczne bezrobotnych,
   finansowanych z Funduszu Pracy.
 5. Przepis art. 19 ust. 5 stosuje się odpowiednio.
 
                                Art. 21.
 1. Rejonowy urząd pracy zwraca organowi samorządu terytorialnego, który 
   zatrudnił skierowanego bezrobotnego w ramach robót publicznych trwających
   nie dłużej niż 7 dni w miesiącu, wynagrodzenie w wysokości jednej 
   dwudziestej piątej najniższego wynagrodzenia wraz ze składką na ubezpieczenie
   społeczne za każdy dzień zatrudnienia w pełnym wymiarze czasu 
   pracy.
 2. Przepis art. 19 ust. 5 stosuje się odpowiednio.
 
                                Art. 22.
Minister Pracy i Polityki Socjalnej określa, w drodze rozporządzenia, szczegółowe
zasady organizowania prac interwencyjnych i robót publicznych oraz 
przyznawania zaliczek i finansowania rzeczowych kosztów organizacji robót 
publicznych.
                                Art. 23.
 1. Prawo do zasiłku przysługuje bezrobotnemu za każdy dzień kalendarzowy 
   po dniu zarejestrowania się we właściwym rejonowym urzędzie pracy, z 
   zastrzeżeniem art. 25 ust. 2 i art. 27, jeżeli:
   1) nie ma dla niego propozycji odpowiedniego zatrudnienia, propozycji 
     szkolenia, skierowania do prac interwencyjnych, robót publicznych lub 
     na utworzone dodatkowe miejsce pracy oraz
   2) w okresie 12 miesięcy poprzedzających dzień zarejestrowania, łącznie 
     przez okres co najmniej 180 dni:
       a) był zatrudniony co najmniej w połowie wymiaru czasu pracy obowiązującego
         w danym zawodzie lub służbie albo osiągał wynagrodzenie
         co najmniej w wysokości połowy najniższego wynagrodzenia,
         z wyłączeniem okresu urlopu bezpłatnego trwającego dłużej 
         niż jeden miesiąc, z zastrzeżeniem ust. 2 pkt 2,
       b) wykonywał pracę na podstawie umowy o pracę nakładczą, jeżeli 
         osiągał z tego tytułu dochód w wysokości co najmniej połowy najniższego
         wynagrodzenia,
       c) był zatrudniony na podstawie umowy o pracę w celu przygotowania
         zawodowego,
       d) wykonywał pracę na podstawie umowy agencyjnej lub umowy zlecenia
         albo też współpracował przy wykonywaniu tych umów, jeżeli 
         podstawa wymiaru składki na ubezpieczenie społeczne i Fundusz 
         Pracy wynosiła co najmniej połowę najniższego wynagrodzenia,
       e) podlegał ubezpieczeniu społecznemu lub zaopatrzeniu emerytalnemu
         z tytułu prowadzenia pozarolniczej działalności gospodarczej
         lub współpracy, jeżeli podstawa wymiaru składki na ubezpieczenie
         społeczne lub zaopatrzenie emerytalne i Fundusz Pracy 
         wynosiła co najmniej połowę najniższego wynagrodzenia,
       f) wykonywał pracę w okresie tymczasowego aresztowania lub odbywania
         kary pozbawienia wolności, jeżeli podstawa wymiaru składki 
         na ubezpieczenie społeczne i Fundusz Pracy wynosiła co najmniej 
         połowę najniższego wynagrodzenia,
       g) wykonywał pracę w rolniczej spółdzielni produkcyjnej lub spółdzielni
         kółek rolniczych (usług rolniczych), będąc członkiem tej 
         spółdzielni, jeżeli podstawa wymiaru składki na ubezpieczenie 
         społeczne i Fundusz Pracy wynosiła co najmniej połowę najniższego
         wynagrodzenia,
       h) opłacał składkę na Fundusz Pracy w związku z zatrudnieniem za 
         granicą u pracodawcy zagranicznego.
 2. Do 180 dni, o których mowa w ust. 1 pkt 2, zalicza się również okresy:
   1) zasadniczej służby wojskowej, nadterminowej zasadniczej służby wojskowej,
     przeszkolenia wojskowego absolwentów szkół wyższych, służby 
     wojskowej pełnionej w charakterze kandydata na żołnierza zawodowego,
     ćwiczeń wojskowych, okresowej służby wojskowej oraz zasadniczej 
     służby w obronie cywilnej i służby zastępczej,
   2) okresy urlopów bezpłatnych udzielanych dla opiekujących się małymi 
     dziećmi oraz wychowawczych zaliczanych do okresów zatrudnienia na 
     podstawie odrębnych przepisów,
   3) pobierania renty inwalidzkiej, świadczenia rehabilitacyjnego lub - po 
     ustaniu zatrudnienia - zasiłku chorobowego, macierzyńskiego, albo zasiłku
     opiekuńczego,
   4) nie wymienione w ust. 1 pkt 2, za które opłacana była składka na 
     ubezpieczenie społeczne lub zaopatrzenie emerytalne i Fundusz Pracy, 
     której podstawa wymiaru wynosiła co najmniej połowę najniższego wynagrodzenia.
 3. Warunków, o których mowa w ust. 1 pkt 2, nie stosuje się do bezrobotnych
   absolwentów zarejestrowanych po raz pierwszy.
 4. Prawo do zasiłku przysługuje bezrobotnym zwolnionym z zakładów karnych
   i aresztów śledczych, zarejestrowanym w okresie 3 miesięcy od dnia 
   zwolnienia, jeżeli suma okresów, o których mowa w ust. 1 pkt 2 i w ust. 2, 
   przypadających w okresie 12 miesięcy przed pozbawieniem wolności, oraz 
   wykonywania pracy w okresie pozbawienia wolności wynosiła co najmniej 
   180 dni. W przypadku pobierania zasiłków w trakcie przerw w odbywaniu 
   kary, przepis art. 25 ust. 11 stosuje się odpowiednio.
 5. W razie równoczesnego spełnienia kilku warunków uprawniających do zasiłku,
   bezrobotnemu przysługuje wybór podstawy jego przyznania.
 
                                Art. 24.
 1. Wysokość zasiłku wynosi 36% przeciętnego wynagrodzenia, z zastrzeżeniem
   ust. 2 i 3 oraz ust. 5.
 2. Absolwentom przysługuje zasiłek w wysokości:
   1) 12% przeciętnego wynagrodzenia - w przypadku młodocianych, do czasu
     osiągnięcia pełnoletności,
   2) 28% przeciętnego wynagrodzenia - w przypadku pełnoletnich.
 3. Bezrobotnemu, z którym rozwiązany został stosunek pracy z przyczyn dotyczących
   zakładu pracy, przysługuje zasiłek w wysokości 75% wynagrodzenia
   obliczonego według zasad dotyczących obliczania podstawy wymiaru
   emerytury, określonych w przepisach o zaopatrzeniu emerytalnym pracowników
   i ich rodzin, jednakże w kwocie nie niższej od najniższego wynagrodzenia.
   Zasiłek podlega waloryzowaniu na zasadach przewidzianych 
   w przepisach o zaopatrzeniu emerytalnym pracowników i ich rodzin.
 4. Zasiłek, o którym mowa w ust. 3, przysługuje osobie, która ukończyła lub 
   ukończy wiek 55 lat kobieta, 60 lat mężczyzna w roku kalendarzowym, w 
   którym rozwiązano stosunek pracy lub stosunek służbowy, i posiada co 
   najmniej minimalny okres zatrudnienia uprawniający do emerytury, jeżeli 
   dla tej osoby nie ma propozycji odpowiedniego zatrudnienia.
 5. W razie rozwiązania stosunku pracy lub stosunku służbowego z przyczyn 
   dotyczących zakładu pracy z osobami, o których mowa w art. 25 ust. 4 pkt 
   1-3, zamieszkałymi w dniu rozwiązania stosunku pracy lub stosunku służbowego
   w rejonach administracyjnych (gminach) uznanych za zagrożone 
   szczególnie wysokim bezrobociem strukturalnym, wysokość zasiłku wynosi 
   52% przeciętnego wynagrodzenia; zasiłek ten nie może być jednak wyższy 
   od zasiłku, o którym mowa w ust. 3, oraz nie może być niższy od najniższego
   wynagrodzenia.
 6. W rejonach administracyjnych (gminach), które utraciły status rejonu zagrożonego
   szczególnie wysokim bezrobociem strukturalnym, przepis ust. 5 
   stosuje się odpowiednio przez okres 12 miesięcy od dnia utraty tego statusu.
 7. Zasiłki wypłaca się w okresach miesięcznych z dołu. Zasiłek ustala się 
   dzieląc kwotę przysługującego zasiłku przez 30 dni i mnożąc przez liczbę 
   dni kalendarzowych przypadających w okresie, za który przysługuje zasiłek.
 8. Uprawnionym do zasiłku lub zasiłku szkoleniowego przysługują odsetki, 
   jeżeli rejonowy urząd pracy, z przyczyn niezależnych od bezrobotnego, nie 
   wypłacił zasiłków w terminie.
 
                                Art. 25.
 1. Okres pobierania zasiłku nie może przekraczać 12 miesięcy, z zastrzeżeniem
   ust. 2-9.
 2. Bezrobotnym absolwentom przysługuje zasiłek za okres od pierwszego 
   dnia czwartego miesiąca po zarejestrowaniu się w rejonowym urzędzie 
   pracy do końca dwunastego miesiąca od dnia określonego w dyplomie, 
   świadectwie lub zaświadczeniu jako data ukończenia szkoły albo nauki.
 3. Bezrobotni, którzy nabyli prawo do zasiłku, a okresy ich zatrudnienia, innej
   pracy zarobkowej lub działalności oraz okresy wymienione w art. 23 
   ust. 1 pkt 2 oraz w ust. 2 pkt 1, 2 i 4 wynosiły łącznie do dnia rejestracji 
   co najmniej 25 lat dla kobiet i 30 lat dla mężczyzn, zachowują prawo do 
   zasiłku przez okres do 18 miesięcy.
 4. Bezrobotni, którzy nabyli prawo do zasiłku, zachowują do niego prawo do 
   czasu uzyskania uprawnień emerytalnych, jeżeli:
   1) okresy ich zatrudnienia, innej pracy zarobkowej lub działalności oraz 
     okresy wymienione w art. 23 ust. 1 pkt 2 oraz ust. 2 pkt 1, 2 i 4 do dnia 
     rejestracji wynosiły łącznie co najmniej 30 lat dla kobiet i 35 lat dla 
     mężczyzn,
   2) w okresach wymienionych w ust. 3 wykonywali prace uznane w przepisach
     emerytalnych za zatrudnienie w szczególnych warunkach lub w 
     szczególnym charakterze przez okres co najmniej 15 lat,
   3) osiągnęły wiek co najmniej 58 lat kobieta i 63 lata mężczyzna, jeżeli z 
     chwilą ukończenia wieku odpowiednio 60 i 65 lat spełniać będą warunki 
     do uzyskania emerytury, lub
   4) spełniają warunki wymienione w art. 24 ust. 3 i 4.
 5. W razie urodzenia dziecka przez kobietę pobierającą zasiłek w okresie, o 
   którym mowa w ust. 1-3, lub w ciągu miesiąca po jego zakończeniu, okres 
   ten ulega przedłużeniu o czas, przez który przysługiwałby jej, zgodnie z 
   odrębnymi przepisami, zasiłek macierzyński.
 6. Prawo do zasiłku do czasu otrzymania i przyjęcia propozycji odpowiedniego
   zatrudnienia, wykonywania prac interwencyjnych lub robót publicznych 
   zachowuje, na warunkach określonych w ustawie, bezrobotny, który ma na 
   utrzymaniu co najmniej jedno dziecko, na które przysługuje zasiłek rodzinny,
   jeżeli:
   1) bezrobotny jest osobą samotnie wychowującą dzieci i utracił prawo do 
     zasiłku z powodu upływu okresu jego pobierania lub
   2) małżonek bezrobotnego jest również bezrobotny i oboje utracili prawo 
     do zasiłku z powodu upływu okresu jego pobierania.
 7. Okres pobierania zasiłku przedłuża się o jeden miesiąc, jeżeli bezrobotny 
   ukończył szkolenie, na które został skierowany w ostatnim miesiącu posiadania
   prawa do zasiłku, i szkolenie trwało co najmniej 14 dni.
 8. Okres pobierania zasiłku, o którym mowa w ust. 1-3, 5 i 7, ulega skróceniu
   o czas nie przysługiwania zasiłku z przyczyn wymienionych w art. 27 
   ust. 1 pkt 1-3 oraz o okres pobierania zasiłku szkoleniowego w przypadku 
   nie ukończenia szkolenia z własnej winy.
 9. Prawo do zasiłku, o którym mowa w ust. 6, wygasa z dniem nieuzasadnionej
   odmowy przyjęcia propozycji odpowiedniego zatrudnienia, wykonywania
   prac interwencyjnych lub robót publicznych przez pobierającego zasiłek
   lub jego małżonka, a także utraty statusu bezrobotnego.
10. Do bezrobotnych, o których mowa w ust. 4, nie stosuje się przepisu art. 13 
   ust. 2. Bezrobotni ci mają jednak obowiązek zgłaszania się na wezwanie 
   do właściwego rejonowego urzędu pracy wystosowane w celu przedłożenia 
   propozycji zatrudnienia oraz przedstawiania raz w miesiącu oświadczenia 
   o uzyskiwanych dochodach. Przepis art. 27 ust. 4 stosuje się odpowiednio.
11. Bezrobotny, który w okresie pobierania zasiłku lub zasiłku szkoleniowego 
   podjął zatrudnienie lub inną pracę zarobkową, uzyskując dochód w wysokości
   co najmniej połowy najniższego wynagrodzenia w okresie miesiąca, 
   lecz nie przepracował 180 dni z przyczyn leżących po stronie pracodawcy i 
   zarejestrował się w ciągu 7 dni od dnia ustania zatrudnienia lub innej pracy
   zarobkowej, ponownie nabywa prawo do zasiłku:
   1) na okres, o którym mowa w ust. 1-3, 5 i 7, pomniejszony o okres pobierania
     zasiłku przed utratą statusu bezrobotnego,
   2) o którym mowa w ust. 4 i 6.
12. Osoba, która utraciła na okres nie dłuższy niż 180 dni status bezrobotnego, 
   a w dniu kolejnej rejestracji spełnia warunki określone w art. 23, uzyskuje 
   prawo do zasiłku na okres pomniejszony o poprzedni okres pobierania zasiłku.
                                Art. 26.
 1. Zachowuje status bezrobotnego oraz prawo do zasiłku bezrobotny, który 
   po upływie co najmniej 30 dni od dnia zarejestrowania w rejonowym 
   urzędzie pracy:
   1) podjął zatrudnienie lub inną pracę zarobkową i uzyskuje dochód w wysokości
     niższej od połowy najniższego wynagrodzenia albo
   2) uzyskuje dochód z innego tytułu, w wysokości określonej w pkt 1, z wyłączeniem
     osób, o których mowa w art. 2 ust. 1 pkt 2 lit. d i f.
 2. Bezrobotny jest obowiązany zawiadomić niezwłocznie rejonowy urząd pracy
   o podjęciu zatrudnienia, innej pracy zarobkowej lub działalności.
 
                                Art. 27.
 1. Prawo do zasiłku nie przysługuje bezrobotnemu, który:
   1) z przyczyn nie usprawiedliwionych nie stawił się w wyznaczonym terminie
     w rejonowym urzędzie pracy,
   2) odmówił bez uzasadnionej przyczyny przyjęcia propozycji odpowiedniego
     zatrudnienia, szkolenia, wykonywania prac interwencyjnych lub robót 
     publicznych, 
   3) u ostatniego pracodawcy spowodował rozwiązanie ze swej winy stosunku
     pracy (stosunku służbowego) bez wypowiedzenia,
   4) otrzymał jednorazowy ekwiwalent pieniężny za urlop górniczy będący 
     świadczeniem socjalnym lub jednorazową odprawę zamiast zasiłku socjalnego
     - przewidziane w Układzie Zbiorowym Pracy dla Pracowników 
     Zakładów Górniczych.
 2. Bezrobotnemu, o którym mowa w ust. 1, zasiłek przysługuje:
   1) po okresie 90 dni - w przypadkach wymienionych  w ust. 1 pkt 1-3,
   2) po upływie okresu, za jaki został wypłacony ekwiwalent lub odprawa, o 
     których mowa w ust. 1 pkt 4.
 3. Bezrobotny pobierający zasiłek, który w okresie krótszym niż 30 dni przebywa
   za granicą lub pozostaje w innej sytuacji powodującej brak gotowości 
   do podjęcia zatrudnienia, nie zostaje pozbawiony statusu bezrobotnego, 
   jeżeli o zamierzonym pobycie lub pozostawaniu w sytuacji powodującej 
   brak gotowości do podjęcia zatrudnienia zawiadomił rejonowy urząd pracy.
   Zasiłek za ten okres nie przysługuje.
 4. Bezrobotny obowiązany jest do składania rejonowemu urzędowi pracy co 
   miesiąc pisemnego oświadczenia o dochodach oraz innych dokumentów 
   niezbędnych dla ustalenia jego uprawnień do świadczeń przewidzianych w 
   ustawie. W razie niedokonania tych czynności zasiłek lub inne świadczenia 
   przysługują od dnia złożenia oświadczenia i innych wymaganych dokumentów.
 
                                Art. 28.
 1. Bezrobotny, który pobrał nienależnie świadczenie pieniężne, obowiązany 
   jest do jego zwrotu w terminie 14 dni od dnia doręczenia decyzji.
 2. Za nienależnie pobrane świadczenia w rozumieniu ust. 1 uważa się:
   1) świadczenia wypłacone mimo zaistnienia okoliczności powodujących 
     ustanie prawa do świadczeń, jeżeli bezrobotny pobierający świadczenia 
     był pouczony o tych okolicznościach,
   2) świadczenia wypłacone na podstawie nieprawdziwych oświadczeń lub 
     sfałszowanych dokumentów albo w innych przypadkach świadomego 
     wprowadzenia w błąd rejonowego urzędu pracy przez bezrobotnego.
 3. Roszczenia bezrobotnego i urzędu pracy z tytułu zasiłków i zasiłków szkoleniowych
   ulegają przedawnieniu z upływem 3 lat od dnia, w którym roszczenie
   stało się wymagalne.
 4. Zwrotu nienależnie pobranych zasiłków i zasiłków szkoleniowych można 
   żądać w kwocie nie przekraczającej 12 ostatnio pobranych zasiłków.
 5. Roszczenia pracodawców i jednoosobowych podmiotów gospodarczych z 
   tytułu refundacji z Funduszu Pracy należnych świadczeń ulegają przedawnieniu
   z upływem 12 miesięcy od dnia, w którym roszczenie stało się wymagalne.
 6. Kierownik rejonowego urzędu pracy na wniosek bezrobotnego może, po 
   zasięgnięciu opinii rejonowej rady zatrudnienia, odroczyć zwrot nienależnie
   pobranego świadczenia na okres nie dłuższy niż 2 lata lub rozłożyć jego
   spłatę na raty. W wyjątkowych przypadkach, uzasadnionych szczególnie 
   trudną sytuacją materialną bezrobotnego dyrektor wojewódzkiego urzędu 
   pracy może, po zasięgnięciu opinii kierownika rejonowego urzędu pracy i 
   rejonowej rady zatrudnienia, odstąpić od żądania zwrotu części lub całości 
   tego świadczenia.
 7. Kwoty nienależnie pobranych świadczeń, o których mowa w ust. 2, podlegają
   ściągnięciu w trybie przepisów o postępowaniu egzekucyjnym w administracji.
 
                                Art. 29.
 1. Bezrobotnemu, któremu przyznano prawo do emerytury lub renty za 
   okres, za który otrzymał zasiłek lub zasiłek szkoleniowy, Zakład Ubezpieczeń
   Społecznych wypłaca świadczenie pomniejszone o kwotę odpowiadającą
   wysokości wypłaconych temu bezrobotnemu za ten okres zasiłków i 
   przekazuje tę kwotę na konto Funduszu Pracy właściwego rejonowego 
   urzędu pracy.
 2. Kwota pomniejszenia, o której mowa w ust. 1, za okres pobierania zasiłku 
   nie może być wyższa niż przyznana za ten okres kwota emerytury lub renty.
 
                                Art. 30.
 1. Okresy pobierania zasiłków i zasiłków szkoleniowych wlicza się do okresów
   pracy  wymaganych do nabycia lub zachowania uprawnień pracowniczych
   oraz do okresów składkowych w rozumieniu przepisów o zaopatrzeniu
   emerytalnym pracowników i ich rodzin.
 2. Okresów pobierania zasiłków i zasiłków szkoleniowych nie wlicza się jednak
   do:
   1) okresów wymaganych do nabycia prawa i długości okresu pobierania 
     zasiłku,
   2) okresu zatrudnienia, od którego zależy nabycie prawa do urlopu wypoczynkowego,
   3) stażu pracy określonego w odrębnych przepisach, wymaganego do wykonywania
     niektórych zawodów.
 3. Przepisy ust. 1 i 2 stosuje się odpowiednio do okresu pobierania świadczeń 
   socjalnych i zasiłków socjalnych wypłacanych na podstawie Układu Zbiorowego
   Pracy dla Pracowników Zakładów Górniczych.
 
                                Art. 31.
 1. Bezrobotnym pobierającym zasiłki przysługują świadczenia, o których mowa
   w art. 16 ust. 5 pkt 1 i 3 oraz ust. 6, a członkom ich rodzin - świadczenia,
   o których mowa w art. 16 ust. 5 pkt 3.
 2. Świadczenia wymienione w art. 16 ust. 5 pkt 1 i 3 przysługują również absolwentom
   w okresie pierwszych 3 miesięcy po dniu zarejestrowania się, a 
   członkom ich rodzin - świadczenia, o których mowa w art. 16 ust. 5 pkt 3.
 3. Świadczenia wymienione w art. 16 ust. 5 pkt 3 przysługują bezrobotnemu 
   nie uprawnionemu do zasiłku, dla którego nie ma propozycji odpowiedniego
   zatrudnienia lub szkolenia albo skierowania do prac interwencyjnych,
   robót publicznych lub na utworzone dodatkowe miejsce pracy, oraz 
   członkom jego rodziny.
 4. Rejonowy urząd pracy wydaje osobie skierowanej w celu podjęcia zatrudnienia
   poza miejscem stałego zamieszkania bilet kredytowy na przejazd do 
   miejsca przyszłego zatrudnienia najtańszym środkiem komunikacji publicznej.
   W przypadku nie podjęcia zatrudnienia z przyczyn niezawinionych 
   przez osobę skierowaną, bilet powrotny wydaje rejonowy urząd pracy właściwy
   dla pracodawcy, do którego wydano skierowanie.
 5. Do świadczeń określonych w ust. 1 i 2 stosuje się odpowiednio przepis art. 
   16 ust. 7.
 
                                Art. 32.
Pracodawca, który zatrudnił skierowanego absolwenta, zwolniony jest przez 
okres 12 miesięcy od dnia zatrudnienia absolwenta od ustalania składki od 
wynagrodzeń na Fundusz Pracy.
                                Art. 33.
 1. Rejonowy urząd pracy może dokonywać z Funduszu Pracy, przez okres do 
   12 miesięcy, zwrotu poniesionych przez pracodawcę, z tytułu zatrudnienia 
   w pełnym wymiarze czasu pracy skierowanego absolwenta, kosztów wypłaconego
   wynagrodzenia, nagród, zasiłków z ubezpieczenia społecznego oraz 
   składki na ubezpieczenie społeczne w wysokości uprzednio uzgodnionej, 
   nie przekraczającej jednak kwoty 36% przeciętnego wynagrodzenia i składki
   na ubezpieczenie społeczne od tego wynagrodzenia, obowiązującego w 
   ostatnim dniu każdego rozliczonego miesiąca.
 2. Rejonowy urząd pracy może dokonywać z Funduszu Pracy, przez okres do 
   18 miesięcy, zwrotu poniesionych przez pracodawcę, z tytułu zatrudnienia 
   w pełnym wymiarze czasu pracy skierowanego absolwenta, kosztów wypłaconego
   wynagrodzenia, nagród, zasiłków z ubezpieczenia społecznego oraz 
   składki na ubezpieczenie społeczne w wysokości uprzednio uzgodnionej, 
   nie przekraczającej jednak najniższego wynagrodzenia i składki na ubezpieczenie
   społeczne od tego wynagrodzenia, jeżeli zwrot obejmuje koszty 
   poniesione za co drugi miesiąc.
 3. Przepis ust. 1 stosuje się także do jednoosobowego podmiotu gospodarczego,
   jeżeli zatrudni absolwenta.
 
                                Art. 34.
Kwoty obliczonych zasiłków i zasiłków szkoleniowych za należny okres zaokrągla
się w górę do dziesięciu groszy.
                                Art. 35.
 1. W rejonach administracyjnych (gminach), w których stopa bezrobocia nie 
   przekracza połowy średniej stopy bezrobocia w kraju, okres pobierania zasiłków
   może być skrócony do 6 miesięcy.
 2. Rada Ministrów, przyjmując jako podstawowe kryteria stopę bezrobocia i 
   przewidywany jego wzrost, określa w drodze rozporządzenia rejony administracyjne
   (gminy)  zagrożone szczególnie wysokim bezrobociem strukturalnym,
   w których na podstawie odrębnych przepisów mogą być stosowane 
   szczególne instrumenty ekonomiczno-finansowe i inne preferencje w celu 
   ograniczenia bezrobocia i jego skutków.
 3. Rada Ministrów, w drodze rozporządzenia: 
   1) może wprowadzić we wszystkich lub niektórych rejonach, o których 
     mowa w ust. 2, wydłużony okres pobierania zasiłków, określając równocześnie
     okres i dodatkowe warunki wymagane do wydłużonej wypłaty 
     zasiłków,
   2) określa rejony, o których mowa w ust. 1.
 
                                Art. 36.
 1. Minister Pracy i Polityki Socjalnej określa, w drodze rozporządzenia, 
   szczegółowe zasady:
   1) prowadzenia pośrednictwa pracy, poradnictwa zawodowego, organizowania
     szkoleń bezrobotnych oraz tworzenia zaplecza metodycznego dla 
     potrzeb informacji zawodowej i poradnictwa zawodowego,
   2) prowadzenia rejestracji i ewidencji bezrobotnych oraz innych osób poszukujących
     pracy,
   3) przyznawania świadczeń określonych w ustawie,
   4) ustalania trybu opłacania składek na Fundusz Pracy przez osoby, o których
     mowa w art. 53 ust. 1 pkt 3,
   5) organizowania i finansowania klubów pracy.
 2. Minister Pracy i Polityki Socjalnej w porozumieniu z Ministrem Finansów 
   określi, w drodze rozporządzenia, szczegółowe zasady organizacji i realizacji
   programów specjalnych, zakres ich stosowania, sposób klasyfikacji grup 
   ryzyka oraz wysokość i sposób finansowania tych programów z Funduszu 
   Pracy.
 3. Minister Pracy i Polityki Socjalnej określi, w drodze rozporządzenia, klasyfikację
   zawodów i specjalności dla potrzeb rynku pracy oraz zakres jej stosowania.
 
                                Art. 37.
 1. Prezes Krajowego Urzędu Pracy może upoważnić do prowadzenia pośrednictwa
   pracy lub kierowania do pracy za granicą u pracodawców zagranicznych
   inne niż urzędy pracy organy, organizacje lub instytucje.
 2. Jeżeli warunki i obowiązki określone w upoważnieniu, o którym mowa w 
   ust. 1, nie są przestrzegane, Prezes Krajowego Urzędu Pracy może cofnąć 
   upoważnienie.
 3. Przy udzielaniu, odmowie udzielenia lub cofnięciu upoważnień, o których 
   mowa w ust. 1, stosuje się przepisy Kodeksu postępowania administracyjnego,
   z wyłączeniem rozdziału 7.
 4. Prowadzenie pośrednictwa pracy lub kierowanie do pracy za granicą u 
   pracodawców zagranicznych w celu osiągnięcia zysku jest zakazane.
 
                               Rozdział 4
         Świadczenia przysługujące rolnikom zwalnianym z pracy
                                    
                                Art. 38.
Osobom podlegającym ubezpieczeniu społecznemu rolników, które zostały 
zwolnione z pracy z przyczyn dotyczących zakładu pracy i nie są uprawnione 
do zasiłku dla bezrobotnych, przysługują świadczenia na warunkach i w zakresie
określonych w niniejszym rozdziale.
                                Art. 39.
Świadczenia obejmują:
   1) pokrycie składek na ubezpieczenie społeczne rolników za osobę, o której
     mowa w art. 38, w okresie pierwszych czterech kwartałów po rozwiązaniu
     stosunku pracy, z wyłączeniem okresu pobierania zasiłku szkoleniowego,
   2) finansowanie kosztów szkolenia w celu podjęcia zatrudnienia lub działalności
     gospodarczej poza gospodarstwem rolnym; przepis art. 16 ust. 4 
     stosuje się odpowiednio,
   3) prawo do zasiłku szkoleniowego w wysokości 2/3 zasiłku określonego w 
     art. 16 ust. 2,
   4) świadczenie z tytułu wypadków przy pracy i chorób zawodowych, powstałych
     w związku z odbywaniem szkolenia, na zasadach przewidzianych
     dla pracowników,
   5) jednorazową pożyczkę, o której mowa w art. 18, na podjęcie działalności
     gospodarczej lub na zakup ziemi, nie wyłączając działalności wytwórczej
     lub usługowej związanej z rolnictwem.
                                    
                                Art. 40
Świadczenia określone w art. 39 przysługują osobie, o której mowa w art. 38, 
jeżeli:
   1) w okresie 12 miesięcy poprzedzających dzień zgłoszenia wniosku o 
     przyznanie świadczenia pozostawała w stosunku pracy i osiągała wynagrodzenie
     stanowiące podstawę wymiaru składki na ubezpieczenie społeczne
     i Fundusz Pracy wynoszące co najmniej połowę najniższego wynagrodzenia
     przez okres 180 dni i stosunek ten został rozwiązany z 
     przyczyn dotyczących zakładu pracy,
   2) podatek z gospodarstwa rolnego lub działu specjalnego nie przekracza 
     kwoty podatku rolnego z 5 ha przeliczeniowych albo w przeliczeniu na 
     1 członka gospodarstwa domowego nie mającego stałych pozorolniczych 
     źródeł dochodu nie przekracza kwoty podatku rolnego z 1 ha przeliczeniowego.
   
                                Art. 41.
Pokrycie składek, przewidziane w art. 39 pkt 1, polega na przekazaniu z Funduszu
Pracy na odpowiednie fundusze ubezpieczenia społecznego rolników, na 
podstawie decyzji kierownika właściwego rejonowego urzędu pracy, wydanej 
na wniosek rolnika zobowiązanego do zapłacenia składki, kwot należności z tytułu
poszczególnych rat kwartalnych. Świadczenie to przysługuje począwszy od 
najbliższej raty kwartalnej, której wymagalność przypada po dniu rozwiązania 
stosunku pracy.
                               Rozdział 5
            Zatrudnienie w ramach Ochotniczych Hufców Pracy
                                    
                                Art. 42.
 1. Zadania w zakresie zatrudnienia wykonują także Ochotnicze Hufce Pracy.
 2. Ochotnicze Hufce Pracy są państwową jednostką organizacyjną, nadzorowaną
   przez Ministra Pracy i Polityki Socjalnej.
 
                                Art. 43.
Do zadań Ochotniczych Hufców Pracy należy w szczególności:
   1) organizowanie zatrudnienia młodzieży,
   2) tworzenie warunków uzyskiwania i podwyższania kwalifikacji zawodowych
     i ogólnych oraz przekwalifikowania zawodowego młodzieży,
   3) udzielanie pomocy młodzieży zaniedbanej wychowawczo i wymagającej 
     specjalnej troski.
   
                                Art. 44.
Zatrudnianie uczestników Ochotniczych Hufców Pracy odbywa się na zasadach 
określonych w Kodeksie pracy.
                                Art. 45.
Rada Ministrów określa, w drodze rozporządzenia, szczegółowe zadania, organizację,
sposób finansowania i sprawowania nadzoru nad Ochotniczymi Hufcami
Pracy, a także zadania rządowej administracji ogólnej oraz państwowych 
jednostek organizacyjnych w tworzeniu warunków działalności Ochotniczych 
Hufców Pracy.
                               Rozdział 6
        Zatrudnianie obywateli polskich za granicą u pracodawców
         zagranicznych oraz zatrudnianie cudzoziemców w Polsce
                                    
                                Art. 46.
Obywatele polscy mogą podejmować pracę za granicą u pracodawców zagranicznych
w trybie i na zasadach obowiązujących w kraju zatrudnienia oraz 
określonych w umowach międzynarodowych.
                                Art. 47.
 1. Zatrudnienie za granicą następuje w drodze bezpośrednich uzgodnień i 
   umów zawieranych przez obywateli polskich z pracodawcami zagranicznymi
   lub za pośrednictwem upoważnionych w trybie art. 37 ust. 1 organów,
   organizacji i instytucji, zwanych dalej "jednostkami kierującymi".
 2. Kierowanie do zatrudnienia za granicą przez upoważnione jednostki kierujące
   odbywa się na podstawie umów cywilno-prawnych zawieranych przez 
   te jednostki z obywatelami polskimi. Umowy te powinny określać:
   1) pracodawcę zagranicznego,
   2) okres zatrudnienia lub innej pracy zarobkowej,
   3) rodzaj oraz warunki pracy i wynagradzania, a także przysługujące kierowanej
     osobie świadczenia socjalne,
   4) zasady i warunki ubezpieczenia społecznego oraz od następstw nieszczęśliwych
     wypadków i chorób tropikalnych,
   5) obowiązki i uprawnienia osoby kierowanej oraz jednostki kierującej,
   6) inne zobowiązania stron,
   7) zakres odpowiedzialności cywilnej stron w przypadku nie wykonania lub 
     nienależytego wykonania umowy zawartej między jednostką kierującą a 
     obywatelem polskim oraz tryb dochodzenia związanych z tym roszczeń,
   8) kwotę należną jednostce kierującej z tytułu faktycznie poniesionych kosztów
     związanych ze skierowaniem do pracy za granicą.
 3. Jednostka kierująca ma obowiązek poinformować osobę kierowaną do 
   pracy za granicę o przysługujących jej uprawnieniach, o których mowa w 
   art. 48.
 4. Umów, o których mowa w ust. 2, nie zawiera się w razie wakacyjnego zatrudnienia
   młodzieży uczącej się i studiującej.
 5. Minister Kultury i Sztuki w porozumieniu z Ministrem Pracy i Polityki Socjalnej
   określi, w drodze rozporządzenia, warunki podejmowania zatrudnienia
   za granicą przez obywateli polskich w ramach umów o świadczenie 
   usług artystycznych.
 
                                Art. 48.
 1. Jeżeli umowy międzynarodowe nie stanowią inaczej, udokumentowane 
   okresy zatrudnienia obywateli polskich za granicą u pracodawców zagranicznych
   zaliczane są do okresów pracy w Polsce w zakresie uprawnień pracowniczych,
   pod warunkiem opłacania składek na Fundusz Pracy, natomiast
   do okresów składkowych w rozumieniu przepisów o zaopatrzeniu 
   emerytalnym pracowników i ich rodzin, o ubezpieczeniu społecznym i rodzinnym
   oraz o świadczeniach pieniężnych z tytułu wypadków przy pracy i 
   chorób zawodowych, pod warunkiem opłacania składek na ubezpieczenie 
   społeczne.
 2. Okres zatrudnienia obywateli polskich za granicą jest traktowany jak okres 
   zatrudnienia w Polsce w zakresie uprawnień, o których mowa w ust. 1, od 
   dnia:
   1) zawiadomienia właściwego terytorialnie wojewódzkiego urzędu pracy o 
     podjęciu pracy za granicą i przystąpienia do płatności składki na Fundusz
     Pracy w wysokości 12% przeciętnego wynagrodzenia za każdy 
     miesiąc tego zatrudnienia,
   2) zawiadomienia właściwego terytorialnie oddziału Zakładu Ubezpieczeń Społecznych
     o podjęciu pracy za granicą i przystąpienia do opłacania
     składki na ubezpieczenie społeczne w wysokości ustalonej jak dla 
     pracowników w kraju od zadeklarowanej kwoty, nie niższej jednak od 
     przeciętnego wynagrodzenia.
   
                                Art. 49.
 1. Minister Pracy i Polityki Socjalnej określa, w drodze rozporządzenia:
   1) tryb dokonywania wpłat na Fundusz Pracy, o których mowa w art. 48 
     ust. 2 pkt 1,
   2) tryb opłacania składek na ubezpieczenie społeczne, o których mowa w 
     art. 48 ust. 2 pkt 2,
   3) szczegółowe zasady nabywania uprawnień i tryb wypłat zasiłków z 
     ubezpieczenia społecznego obywatelom polskim zatrudnionym za granicą
     u pracodawców zagranicznych.
 2. Minister Współpracy Gospodarczej z Zagranicą w porozumieniu z Ministrem
   Pracy i Polityki Socjalnej określa, w drodze rozporządzenia, kryteria 
   rozdziału limitu zatrudnienia pracowników polskich za granicą, jeżeli został
   on ustanowiony w umowie międzynarodowej.
 
                                Art. 50.
 1. Pracodawca może zatrudnić lub powierzyć inną pracę zarobkową na terenie
   Polski codzoziemcowi nie posiadającemu karty stałego pobytu lub statusu
   uchodźcy w Rzeczypospolitej Polskiej, jeżeli uzyska na to zezwolenie 
   dyrektora właściwego terytorialnie dla swej siedziby wojewódzkiego urzędu 
   pracy, a cudzoziemiec uzyskał prawo pobytu na terytorium Rzeczypospolitej
   Polskiej oraz zgodę na zatrudnienie lub wykonywanie innej pracy zarobkowej
   u tego pracodawcy.
 2. Zezwolenie i zgoda na zatrudnianie lub powierzenie innej pracy zarobkowej
   cudzoziemcom w jednostkach podległych Ministrowi Kultury i Sztuki, 
   Ministrowi Zdrowia i Opieki Społecznej, Ministrowi Edukacji Narodowej 
   oraz Sekretarzowi Naukowemu Polskiej Akademii Nauk wydawane są 
   przez dyrektorów wojewódzkich urzędów pracy, jeżeli spełnione są warunki
   określone w przepisach tej ustawy oraz przepisach innych ustaw.
 3. Zezwolenie i zgodę, o których mowa w ust. 1, dyrektor wojewódzkiego 
   urzędu pracy wydaje uwzględniając sytuację na rynku pracy. Zezwolenie i 
   zgoda są wydawane na czas oznaczony dla określonego cudzoziemca, na 
   określone stanowisko lub rodzaj wykonywanej pracy.
 4. Pracodawca zawiera z cudzoziemcem umowę dotyczącą zatrudnienia lub 
   wykonywania innej pracy zarobkowej na czas udzielonego zezwolenia.
 5. Jeżeli odrębne przepisy uzależniają możliwość zajmowania określonego 
   stanowiska, wykonywania zawodu lub innej pracy zarobkowej od uzyskania 
   zgody właściwego organu na ich wykonywanie, pracodawca przed wystąpieniem
   do wojewódzkiego urzędu pracy obowiązany jest uzyskać taką 
   zgodę.
 6. Zezwolenie i zgoda, o których mowa w ust. 1, podlegają cofnięciu przez 
   dyrektora wojewódzkiego urzędu pracy, jeżeli cudzoziemiec jest zatrudniony
   lub wykonuje inną pracę zarobkową niezgodnie z uzyskanym zezwoleniem
   i zgodą albo nastąpiła utrata uprawnień do wykonywania zatrudnienia
   lub powierzonej pracy.
 7. Cofnięcie zezwolenia i zgody, o których mowa w ust. 1, przed upływem 
   okresu, na który zostały wydane, zobowiązuje pracodawcę do rozwiązania 
   umowy, na podstawie której nastąpiło zatrudnienie lub powierzenie innej 
   pracy zarobkowej, nie później niż w ciągu 3 dni od daty powiadomienia go 
   o cofnięciu zezwolenia lub zgody.
 8. Przepisy ust. 1 oraz ust. 3-7 stosuje się odpowiednio do jednoosobowego 
   podmiotu gospodarczego oraz do osoby fizycznej, zamierzających zatrudnić
   cudzoziemca.
 9. Przepisy ust. 1 i 5 nie naruszają przepisów regulujących odrębne warunki 
   zatrudniania lub powierzania innej pracy zarobkowej cudzoziemcom lub 
   zawierających zakaz ich wykonywania przez cudzoziemca.
10. Przepisu ust. 1 nie stosuje się w przypadku, gdy polski pracodawca zatrudnia
   cudzoziemca lub powierza mu wykonywanie innej pracy zarobkowej 
   poza granicami Polski.
11. Pracodawca, który uzyskał zezwolenie, o którym mowa w ust. 1, dokonuje 
   na konto Funduszu Pracy wojewódzkiego urzędu pracy wydającego zezwolenie
   jednorazowej wpłaty w wysokości najniższego wynagrodzenia, za każdą
   osobę objętą zezwoleniem. W przypadku przedłużenia ważności zezwolenia
   wpłata wynosi połowę najniższego wynagrodzenia.
12. Przepis ust. 11 stosuje się odpowiednio do pracodawców zagranicznych 
   świadczących usługi eksportowe w Polsce.
13. Minister Pracy i Polityki Socjalnej, na wniosek właściwego ministra, może 
   zwolnić niektórych pracodawców z obowiązku dokonywania wpłat na Fundusz
   Pracy, o którym mowa w ust. 11.
                                Art. 51.
 1. Minister Pracy i Polityki Socjalnej w porozumieniu z Ministrem Spraw 
   Wewnętrznych i Ministrem Spraw Zagranicznych określa, w drodze rozporządzenia,
   szczegółowe zasady i tryb wydawania zezwoleń i zgód, o których
   mowa w art. 50 ust. 1.
 2. Minister Pracy i Polityki Socjalnej określa, w drodze rozporządzenia, tryb 
   zatrudniania cudzoziemców przy realizacji usług eksportowych świadczonych
   przez pracodawców zagranicznych w Polsce.
 3. Minister Kultury i Sztuki w porozumieniu z Ministrem Pracy i Polityki Socjalnej
   określa, w drodze rozporządzenia, warunki zatrudniania i powierzania
   innej pracy zarobkowej cudzoziemcom w ramach usług artystycznych.
 4. Minister Zdrowia i Opieki Społecznej w porozumieniu z Ministrem Pracy i 
   Polityki Socjalnej określa, w drodze rozporządzenia, warunki zatrudniania 
   i powierzania innej pracy zarobkowej cudzoziemcom w służbie zdrowia.
 5. Sekretarz Naukowy Polskiej Akademii Nauk określa, w drodze zarządzenia,
   warunki zatrudniania lub powierzenia cudzoziemcom wykonywania 
   innej pracy zarobkowej w placówkach Polskiej Akademii Nauk.
 
                               Rozdział 7
                             Fundusz Pracy
                                    
                                Art. 52.
 1. Fundusz Pracy jest państwowym funduszem celowym, zwanym dalej "Funduszem
   Pracy".
 2. Dysponentem Funduszu Pracy jest Prezes Krajowego Urzędu Pracy.
 
                                Art. 53.
 1. Obowiązkowe składki na Fundusz Pracy, ustalone od kwot stanowiących 
   podstawę wymiaru składek na ubezpieczenie społeczne lub zaopatrzenie 
   emerytalne, wynoszących co najmniej połowę najniższego wynagrodzenia, 
   opłacają:
   1) pracodawcy oraz inne jednostki organizacyjne za osoby:
       a) pozostające w stosunku pracy lub stosunku służbowym,
       b) wykonujące pracę na podstawie umowy o pracę nakładczą, umowy
         agencyjnej lub umowy zlecenia oraz za osoby z nimi współpracujące,
       c) wykonujące pracę w okresie odbywania kary pozbawienia wolności,
       d) pobierające stypendia sportowe,
       e) będące członkami zespołów adwokackich,
   2) rolnicze spółdzielnie produkcyjne i spółdzielnie kółek rolniczych (usług 
     rolniczych) za swoich członków, z wyjątkiem członków, którzy wnieśli 
     wkład gruntowy o powierzchni użytków rolnych powyżej 2 ha przeliczeniowych,
   3) inne niż wymienione w pkt 1 i 2 osoby podlegające ubezpieczeniu społecznemu
     lub zaopatrzeniu emerytalnemu, z wyjątkiem osób duchownych
     i osób podlegających ubezpieczeniu społecznemu rolników.
 2. Wysokość składki, o której mowa w ust. 1, określa ustawa budżetowa.
 3. W przypadku gdy kwoty, o których mowa w ust. 1, pochodzą z różnych 
   źródeł, obowiązek opłacania składek na Fundusz Pracy powstaje wtedy, 
   gdy łączna kwota stanowiąca podstawę wymiaru składek na ubezpieczenie 
   społeczne wynosi co najmniej połowę najniższego wynagrodzenia.
 4. Osoba, do której ma zastosowanie przepis ust. 3, składa stosowne oświadczenie
   każdemu pracodawcy bądź w oddziale Zakładu Ubezpieczeń Społecznych,
   jeżeli sama opłaca składki na ubezpieczenie społeczne.
 
                                Art. 54.
Zakłady pracy chronionej oraz podmioty gospodarcze Polskiego Związku Głuchych
i Polskiego Związku Niewidomych oraz Związku Ociemniałych Żołnierzy
Rzeczypospolitej Polskiej, Towarzystwo Opieki nad Ociemniałymi oraz 
Zakład dla Niewidomych w Laskach nie opłacają składek na Fundusz Pracy za 
zatrudnionych pracowników.
                                Art. 55.
 1. Dochodami Funduszu Pracy są:
   1) obowiązkowe składki na Fundusz Pracy,
   2) dotacje  budżetu państwa na uzupełnienie środków Funduszu Pracy 
     przeznaczonych na wypłatę obowiązkowych świadczeń, po wykorzystaniu
     środków ze składek, o których mowa w pkt 1,
   3) dochody z tytułów określonych w art. 57 ust. 1 pkt 22-24,
   4) wpłaty dokonywane przez partnerów zagranicznych z tytułu rekrutacji 
     pracowników polskich zatrudnionych w ramach umów międzynarodowych,
   5) inne wpływy.
 2. Dochodami Funduszu Pracy są również wpłaty dokonywane przez obywateli
   polskich podejmujących zatrudnienie za granicą u pracodawców zagranicznych,
   o których mowa w art. 48 ust. 2 pkt 1, oraz wpłaty pracodawców
   z tytułu uzyskania zezwolenia na zatrudnienie cudzoziemca, o których 
   mowa w art. 50 ust. 11 i 12.
 
                                Art. 56.
 1. Składki na Fundusz Pracy opłaca się za okres trwania obowiązkowego 
   ubezpieczenia społecznego, w trybie i na zasadach przewidzianych dla 
   składek na ubezpieczenie społeczne i zaopatrzenie emerytalne.
 2. Poboru składek na Fundusz Pracy dokonuje Zakład Ubezpieczeń Społecznych
   w okresach miesięcznych, łącznie ze składkami na ubezpieczenie społeczne
   i zaopatrzenie emerytalne, oraz przekazuje zebrane tytułem składek
   kwoty na Fundusz Pracy, po potrąceniu bieżących składek na ubezpieczenie
   społeczne, od zasiłków i zasiłków szkoleniowych w terminie do 
   20 dnia następnego miesiąca.
 3. Od składek na Fundusz Pracy nie opłaconych w terminie Zakład Ubezpieczeń
   Społecznych pobiera odsetki za zwłokę, na zasadach i w wysokości 
   określonych przepisami o zobowiązaniach podatkowych. Składki te oraz 
   należności z tytułu odsetek za zwłokę i dodatkowych opłat, o których mowa
   w ust. 4, nie opłacone w terminie, podlegają ściągnięciu w trybie przepisów
   o postępowaniu egzekucyjnym w administracji.
 4. W razie nieopłacania składek na Fundusz Pracy lub opłacenia ich w niższej
   od należnej wysokości, Zakład Ubezpieczeń Społecznych może obciążyć
   pracodawcę lub osobę podlegającą ubezpieczeniu społecznemu lub 
   zaopatrzeniu emerytalnemu dodatkową opłatą do wysokości 100% należnej
   kwoty składek.
 
                                Art. 57.
 1. Środki Funduszu Pracy przeznacza się na finansowanie:
   1) kosztów przejazdu i wynagrodzenia członków rad zatrudnienia, o których
     mowa w art. 10 ust. 8 i 9,
   2) kosztów szkolenia pracowników, o których mowa w art. 15 ust. 5 i w 
     art. 16 ust. 10, bezrobotnych i innych uprawnionych osób,
   3) zasiłków szkoleniowych oraz składki na ubezpieczenie społeczne, o których
     mowa w art. 16 ust. 1 i art. 39 pkt 3,
   4) pożyczek, o których mowa w art. 18, kosztów obsługi, a także kosztów 
     postępowania sądowego i egzekucyjnego oraz, w przypadku zawarcia 
     porozumienia w sprawie udzielania kredytów przez instytucje finansowe 
     bezrobotnym i uprawnionym do pożyczek z Funduszu Pracy osobom, 
     różnicy między stopą procentową kredytu refinansowego a preferencyjną
     stopą procentową stosowaną wobec pożyczkobiorców Funduszu Pracy,
   5) kosztów, o których mowa w art. 19-21, refundowanych z tytułu zatrudnienia
     bezrobotnych w ramach prac interwencyjnych i robót publicznych,
   6) zasiłków wypłacanych bezrobotnym oraz składek na ubezpieczenie społeczne
     od tych zasiłków,
   7) kosztów, o których mowa w art. 33, z tytułu zatrudnienia skierowanego 
     absolwenta,
   8) biletów kredytowych wydawanych osobom skierowanym w celu zatrudnienia
     w innej miejscowości, o których mowa w art. 31 ust. 4, oraz poborowym
     skierowanym do odbycia służby zastępczej,
   9) opracowywania i rozpowszechniania informacji zawodowych oraz wyposażenia
     dla prowadzenia poradnictwa zawodowego we współpracy z instytucjami
     wykonującymi statutowe zadania w zakresie informacji i poradnictwa
     zawodowego,
  10) wynagrodzeń wypłacanych młodocianym pracownikom, zatrudnionym na 
     podstawie umowy o pracę w celu przygotowania zawodowego, oraz 
     składki na ubezpieczenie społeczne od refundowanych wynagrodzeń,
  11) opracowywania, wydawania i rozpowszechniania informacji o usługach 
     organów zatrudnienia oraz innych partnerów na rynku pracy, dla bezrobotnych
     i innych osób poszukujących pracy oraz pracodawców,
  12) dodatków i premii wypłacanych pracownikom za wykonywanie obowiązków
     opiekunów praktyk uczniowskich,
  13) przedsięwzięć związanych z realizacją programów specjalnych,
  14) składek na ubezpieczenie społeczne rolników, o których mowa w art. 
     39,
  15) kosztów wysyłki wezwań, zawiadomień i przekazywania bezrobotnym 
     należnych świadczeń pieniężnych oraz kosztów korespondencji z pracodawcami,
  16) badań, opracowania programów, ekspertyz, analiz, wydawnictw i konkursów
     dotyczących rynku pracy,
  17) kosztów wprowadzania, rozwijania i eksploatacji systemu informatycznego
     w wojewódzkich i rejonowych urzędach pracy,
  18) wydatków związanych z promocją oraz pomocą prawną zatrudnionym 
     za granicą w ramach umów międzynarodowych,
  19) kosztów opracowywania i rozpowszechniania materiałów informacyjno-szkoleniowych
     dla klubów pracy, ich wyposażenia oraz kosztów 
     prowadzenia zajęć przez instytucje oraz osoby nie będące pracownikami
     urzędów pracy,
  20) kosztów postępowania sądowego i egzekucyjnego nienależnie pobranych 
     świadczeń i innych wypłat z Funduszu Pracy,
  21) części kosztów realizacji zadań na rzecz bezrobotnych wykonywanych w 
     ramach działań statutowych przez organizacje i instytucje,
  22) udziałów i wkładów finansowych wnoszonych do spółek, fundacji i innych
     osób prawnych,
  23) nabywania bonów skarbowych i obligacji emitowanych lub gwarantowanych
     przez Skarb Państwa lub przez Narodowy Bank Polski,
  24) depozytów celowych w bankach i innych instytucjach państwowych lub 
     gwarantowanych przez Skarb Państwa,
  25) odsetek za nieterminowe regulowane zobowiązań finansowych z Funduszu
     Pracy.
 2. Środki Funduszu Pracy mogą być przeznaczone na finansowanie zadań 
   zleconych Ochotniczym Hufcom Pracy przez dysponentów Funduszu Pracy,
   określonych w ust. 1 pkt 2, 9-13 i 19, które wynikają z realizowanych 
   przez nie zadań.
 3. Wydatki, o których mowa w ust. 1 pkt 10 i 12, zwracane są z Funduszu 
   Pracy do wysokości najniższych stawek, określonych w odrębnych przepisach
   obowiązujących w okresie, za który dokonywana jest refundacja.
 4. Prezes Krajowego Urzędu Pracy za zgodą Ministra Pracy i Polityki Socjalnej
   może dokonywać przesunięć środków przewidzianych w planie Funduszu
   Pracy, stanowiącym załącznik do ustawy budżetowej, na finansowanie 
   poszczególnych zadań, z tym jednak że łączna kwota środków przewidzianych
   na finansowanie zadań wymienionych w ust. 1 pkt 2-5 i 7 nie może 
   być zmniejszona w celu przeznaczenia na inne cele.
 5. Minister Pracy i Polityki Socjalnej w porozumieniu z Ministrem Finansów 
   oraz po zasięgnięciu opinii Naczelnej Rady Zatrudnienia może określić, w 
   drodze rozporządzenia, inne niż wymienione w ust. 1 cele, na które mogą 
   być przeznaczone środki Funduszu Pracy.
 6. Minister Pracy i Polityki Socjalnej określa, w drodze rozporządzenia, 
   szczegółowe zasady finansowania wydatków z Funduszu Pracy, o których 
   mowa w ust. 1, oraz sposób współpracy organów zatrudnienia z bankami i 
   instytucjami finansującymi.
 7. Od wypłat finansowanych z Funduszu Pracy nie ustala się składki na Fundusz
   Pracy.
 
                                Art. 58.
Dochody Funduszu Pracy zwolnione są od podatku dochodowego.
                                Art. 59.
W sprawach nie uregulowanych w niniejszym rozdziale stosuje się odpowiednio
przepisy prawa budżetowego w zakresie gospodarki funduszami celowymi.
                               Rozdział 8
                Kontrola przestrzegania przepisów ustawy
                                    
                                Art. 60.
 1. Urzędy pracy sprawują kontrolę przestrzegania przepisów ustawy.
 2. Kontrola obejmuje badanie przestrzegania:
   1) legalności zatrudnienia, innej pracy zarobkowej lub działalności,
   2) obowiązku informowania rejonowych urzędów pracy o zatrudnianiu 
     osoby zarejestrowanej jako bezrobotna lub powierzeniu jej wykonywania
     innej pracy zarobkowej,
   3) obowiązku opłacania składek na Fundusz Pracy,
   4) warunków zawartych w upoważnieniach do prowadzenia pośrednictwa 
     pracy lub kierowania obywateli polskich do pracy za granicą u pracodawców
     zagranicznych.
 3. Kontrolą mogą być objęte jednostki, wobec których zachodzi podejrzenie, 
   że prowadzą pośrednictwo pracy lub kierują obywateli polskich do pracy 
   za granicą u pracodawców zagranicznych bez wymaganych upoważnień.
 4. Kontrolą mogą być objęci pracodawcy, jednoosobowe podmioty gospodarcze
   i inne instytucje oraz osoby fizyczne.
 5. Przeprowadzający kontrolę mogą badać dokumenty objęte jej zakresem, 
   sporządzać niezbędne ich kopie, przesłuchiwać świadków, sprawdzać tożsamość
   osób zatrudnionych i wykonujących inne prace zarobkowe, a także 
   innych osób w celu ustalenia charakteru pobytu na terenie kontrolowanej 
   jednostki w czasie przeprowadzania kontroli.
 6. Kontrolowani obowiązani są udostępniać wszelkie dokumenty i udzielać 
   wyjaśnień w sprawach objętych zakresem kontroli.
 7. Pracownicy urzędów pracy są uprawnieni do przeprowadzania kontroli bez 
   uprzedzenia. Kontrolujący obowiązani są do okazania legitymacji służbowej
   i upoważnienia.
 
                                Art. 61.
 1. Urzędy pracy w zakresie kontroli współdziałają w szczególności ze związkami
   zawodowymi, Państwową Inspekcją Pracy, Policją, Zakładem Ubezpieczeń
   Społecznych oraz z urzędami kontroli skarbowej.
 2. Organy Policji, w razie uzasadnionej potrzeby oraz w celu zapewnienia 
   bezpieczeństwa kontrolującym, zobowiązane są, na wniosek właściwego 
   urzędu pracy, do udzielenia stosownej pomocy.
 3. Rada Ministrów określa, w drodze rozporządzenia, organizację i tryb 
   przeprowadzania przez urzędy pracy kontroli oraz zasady współdziałania z 
   innymi organami.
                                Art. 62.
Prezes Krajowego Urzędu Pracy przedstawia Ministrowi Pracy i Polityki Socjalnej
do końca pierwszego kwartału roku zbiorcze wyniki przeprowadzonych w 
roku poprzednim kontroli oraz ocenę przestrzegania przepisów ustawy.
 
                               Rozdział 9
       Odpowiedzialność za wykroczenia przeciwko przepisom ustawy
                                    
                                Art. 63.
 1. Kto zatrudnia lub powierza wykonywanie innej pracy zarobkowej bezrobotnemu
   nie zawiadamiając o tym właściwego rejonowego urzędu pracy,
       podlega karze grzywny.
 2. Tej samej karze podlega bezrobotny, który podjął zatrudnienie, inną pracę 
   zarobkową lub działalność przynoszącą dochód bez powiadomienia o tym 
   właściwego urzędu pracy
   
                                Art. 64.
 1. Kto zatrudnia lub powierza wykonywanie innej pracy zarobkowej cudzoziemcowi
   nie posiadającemu karty stałego pobytu lub statusu uchodźcy w 
   Rzeczypospolitej Polskiej bez zezwolenia lub zgody dyrektora właściwego 
   wojewódzkiego urzędu pracy lub na innym stanowisku albo na innych warunkach
   niż określone w zezwoleniu lub zgodzie
          podlega karze grzywny.
 2. Tej samej karze podlega cudzoziemiec nie posiadający karty stałego pobytu
   lub statusu uchodźcy w Rzeczypospolitej Polskiej, który podjął zatrudnienie
   lub inną pracę zarobkową bez zgody dyrektora właściwego wojewódzkiego
   urzędu pracy.
 
                                Art. 65.
 1. Kto bez wymaganego upoważnienia prowadzi pośrednictwo pracy albo 
   kieruje obywateli polskich do pracy za granicą u pracodawców zagranicznych
       podlega karze grzywny.
 2. Tej samej karze podlega, kto prowadząc pośrednictwo pracy lub kierując 
   obywateli polskich do pracy za granicą u pracodawców zagranicznych:
   1) pobiera od bezrobotnego lub innych osób poszukujących pracy dodatkowe
     opłaty nie wymienione w art. 47 ust. 2 pkt 8 lub
   2) osiąga zysk.
   
                                    
                                Art. 66.
Kto:
   1) nie dopełnia obowiązku opłacania składek na Fundusz Pracy lub nie 
     opłaca ich w przewidzianym przepisami terminie,
   2) nie zgłasza wymaganych przepisami danych lub zgłasza nieprawdziwe 
     dane mające wpływ na wymiar składek na Fundusz Pracy bądź udziela 
     w powyższym zakresie nieprawdziwych wyjaśnień lub odmawia ich 
     udzielania
             podlega karze grzywny.
             
                                Art. 67.
Kto udaremnia lub utrudnia przeprowadzenie kontroli przestrzegania przepisów
ustawy
             podlega karze grzywny.
       
                              Rozdział 10
                   Zmiany w obowiązujących przepisach
                                    
                                Art. 68.
W ustawie z dnia 14 czerwca 1960 r. - Kodeks postępowania administracyjnego
w art. 210 po wyrazach "ubezpieczeń społecznych" skreśla się przecinek i 
dodaje się wyrazy "oraz z zakresu zatrudnienia i bezrobocia".
                                Art. 69.
W ustawie z dnia 9 maja 1991 r. o zatrudnianiu i rehabilitacji zawodowej osób 
niepełnosprawnych (Dz.U. Nr 46, poz. 201, Nr 80, poz. 350 i Nr 110 poz. 472, 
z 1992 r. Nr 21, poz. 85 oraz z 1993 r. Nr 11, poz. 50 i Nr 28, poz. 127) w art. 
26 w ust. 1 w pkt 2 wyraz "bezrobotni" zastępuje się wyrazami "poszukujący 
pracy".
                                Art. 70.
W ustawie z dnia 10 marca 1994 r. o zmianie ustawy o zatrudnieniu i bezrobociu
oraz o zmianie ustawy o powszechnym obowiązku obrony Rzeczypospolitej
Polskiej (Dz.U. Nr 43, poz. 165) skreśla się art. 3.
                                Art. 71.
W ustawie dnia 19 sierpnia 1994 r. o zmianie ustawy o zatrudnieniu i bezrobociu
oraz o zmianie ustawy o zaopatrzeniu emerytalnym pracowników i ich 
rodzin (Dz.U. Nr 108, poz. 516) skreśla się art. 3.
                              Rozdział 11
                          Przepisy przejściowe
                                    
                                Art. 72.
 1. Bezrobotnemu, który z mocy art. 61 ust. 1 ustawy z dnia 16 października 
   1991 r o zatrudnieniu i bezrobociu utracił prawo do zasiłku, przyznane na 
   podstawie art. 15 ust. 2 pkt 10 ustawy z dnia 29 grudnia 1989 r. o zatrudnieniu
   (Dz.U. Nr 75, poz. 446, z 1990 r. Nr 9, poz. 57 i Nr 56, poz. 323 
   oraz z 1991 r. Nr 7, poz. 24 i Nr 46, poz. 201), przywraca się, od dnia 1 
   stycznia 1995 r., prawo do zasiłku uzupełniającego przez okres do 9 miesięcy,
   jeżeli od dnia utraty prawa do zasiłku posiada status bezrobotnego.
 2. Przywrócenie prawa do zasiłku na okres uzupełniający, o którym mowa w 
   ust. 1, następuje na wniosek bezrobotnego.
 
                                Art. 73.
 1. Zasiłki, zasiłki szkoleniowe oraz inne świadczenia przyznane bezrobotnym 
   przed dniem wejścia w życie ustawy wypłaca się nadal według dotychczas 
   obowiązujących przepisów, z zastrzeżeniem ust. 2-4.
 2. Skrócenie okresu pobierania zasiłku, o którym mowa w art. 25 ust. 8, może
   nastąpić jedynie, gdy przyczyny wymienione w art. 27 ust. 1 pkt 1-3 wystąpiły
   po dniu wejścia w życie ustawy.
 3. Zasiłek, w wysokości określonej w art. 24 ust. 2, przysługuje absolwentom 
   zarejestrowanym w rejonowym urzędzie pracy po dniu wejścia w życie 
   ustawy.
 4. Prawo do zasiłku i innych świadczeń przewidzianych dla bezrobotnych 
   ustaje z dniem utraty statusu bezrobotnego.
                                Art. 74.
 1. Po dniu wejścia w życie ustawy rady zatrudnienia działają w składzie powołanym
   według dotychczasowych przepisów do końca kadencji, na którą 
   zostały powołane, z zastrzeżeniem ust. 2.
 2. W przypadku gdy na obszarze rejonu rządowej administracji ogólnej działa 
   więcej niż jedna rejonowa rada zatrudnienia, powołuje się nową rejonową 
   radę zatrudnienia na zasadach określonych w niniejszej ustawie.
 3. Do czasu powołania rejonowych rad zatrudnienia,  o  których  mowa w 
   ust. 2, działają rejonowe rady zatrudnienia powołane na podstawie dotychczasowych
   przepisów.
                                Art. 75.
Do czasu wydania przepisów wykonawczych przewidzianych w ustawie, nie 
dłużej jednak niż przez okres 6 miesięcy od dnia jej wejścia w życie, obowiązują
dotychczasowe akty wykonawcze, jeżeli nie są sprzeczne z niniejszą ustawą.
                                Art. 76.
Ilekroć w dotychczasowych przepisach jest mowa o:
   1) Urzędzie Pracy - należy przez to rozumieć Krajowy Urząd Pracy,
   2) Kierowniku Urzędu Pracy - należy przez to rozumieć Prezesa Krajowego
     Urzędu Pracy,
   3) kierowniku wojewódzkiego urzędu pracy - należy przez to rozumieć dyrektora
     wojewódzkiego urzędu pracy.
   
                              Rozdział 12
                            Przepisy końcowe
   
                                Art. 77.
Traci moc ustawa z dnia 16 października 1991 r. o zatrudnieniu i bezrobociu 
(Dz.U.  Nr 106, poz. 457, z 1992 r. Nr 21,  poz. 84 i Nr 78, poz. 394 oraz z 
1994 r. Nr 43, poz. 165 i Nr 108, poz. 516).
                                Art. 78.
Ustawa wchodzi w życie z dniem 1 stycznia 1995 r.
 
