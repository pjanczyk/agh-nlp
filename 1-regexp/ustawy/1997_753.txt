



Dz.U. z 1997 r. Nr 117, poz. 753
                                    
                                USTAWA
                       z dnia 21 sierpnia 1997 r.
                                    
                    Prawo o ustroju sądów wojskowych
                                    
                                    
                               Rozdział 1
                            Przepisy ogólne
                                    
                                 Art. 1
§ 1. Sądy wojskowe sprawują w Siłach Zbrojnych Rzeczypospolitej Polskiej 
    wymiar sprawiedliwości w sprawach karnych oraz orzekają w innych 
    sprawach, jeżeli zostały one przekazane do ich właściwości odrębnymi 
    ustawami.
§ 2. W wypadkach przewidzianych w ustawach sądy wojskowe sprawują wymiar
    sprawiedliwości w sprawach karnych w stosunku do osób nie należących
    do Sił Zbrojnych Rzeczypospolitej Polskiej.
                                    
                                Art. 2.
Do sądów wojskowych oraz żołnierzy pełniących służbę w tych sądach mają 
zastosowanie przepisy dotyczące jednostek wojskowych i żołnierzy w czynnej 
służbie wojskowej, jeżeli ustawa nie stanowi inaczej.
                                    
                                Art. 3.
§ 1. Sądami wojskowymi są wojskowe sądy okręgowe i wojskowe sądy garnizonowe.
§ 2. Wojskowe sądy okręgowe są sądami wyższego rzędu w stosunku do wojskowych
    sądów garnizonowych.
§ 3. Minister Obrony Narodowej w porozumieniu z Ministrem Sprawiedliwości,
    po zasięgnięciu opinii Krajowej Rady Sądownictwa, tworzy i znosi, w 
    drodze rozporządzenia, sądy wojskowe oraz określa ich siedziby i obszary 
    właściwości.
§ 4. Minister Obrony Narodowej w porozumieniu z Ministrem Sprawiedliwości
    może tworzyć i znosić, w drodze rozporządzenia, wydziały zamiejscowe
    poza siedzibami wojskowych sądów garnizonowych.
§ 5. Minister Obrony Narodowej w porozumieniu z Ministrem Sprawiedliwości,
    w razie ogłoszenia mobilizacji i w czasie wojny, może tworzyć, w 
    drodze rozporządzenia, inne sądy wojskowe niż określone w § 1.
§ 6. Do sądów, o których mowa w § 5, stosuje się odpowiednio przepisy 
    ustawy.
                                Art. 4.
§ 1. Działalność sądów wojskowych jest finansowana z wyodrębnionych środków
    budżetowych Ministerstwa Obrony Narodowej.
§ 2. Minister Obrony Narodowej w porozumieniu z Ministrem Sprawiedliwości
    i Ministrem Finansów ustala szczegółowe zasady planowania i wykorzystania
    środków budżetowych, o których mowa w § 1.
                                Art. 5.
§ 1. Nadzór nad działalnością sądów wojskowych w zakresie orzekania sprawuje
    Sąd Najwyższy.
§ 2. Zwierzchni nadzór nad sądami wojskowymi w zakresie organizacji i działalności
    administracyjnej sprawuje Minister Sprawiedliwości.
§ 3. Nadzór w zakresie czynnej służby wojskowej żołnierzy pełniących służbę 
    w sądach wojskowych sprawuje Minister Obrony Narodowej.
§ 4. Zadania zwierzchniego nadzoru, o którym mowa w § 2, wykonuje komórka
    organizacyjna Ministerstwa Sprawiedliwości w randze departamentu.
§ 5. Dyrektora departamentu, o którym mowa w § 4, powołuje i odwołuje 
    Minister Sprawiedliwości w porozumieniu z Ministrem Obrony Narodowej
    spośród sędziów wojskowych sądów okręgowych.
§ 6. Sędziów na stanowiska służbowe w departamencie, o którym mowa w § 
    4, powołuje i odwołuje Minister Sprawiedliwości w porozumieniu z Ministrem
    Obrony Narodowej.
                                Art. 6.
Minister Sprawiedliwości przedstawia Prezydentowi Rzeczypospolitej Polskiej i 
Krajowej Radzie Sądownictwa informację o działalności sądów wojskowych.
                                    
                                Art. 7.
§ 1. Sądy  wojskowe  rozpoznają  sprawy w swojej siedzibie, z zastrzeżeniem 
    § 2 i 3.
§ 2. Jeżeli wymaga tego dobro wymiaru sprawiedliwości, sądy wojskowe mogą 
    rozpoznawać sprawy lub pełnić inne czynności poza swoją siedzibą, a w 
    razie konieczności i poza obszarem swojej właściwości, w tym również - 
    jeżeli umowa międzynarodowa tak stanowi - poza granicami Rzeczypospolitej
    Polskiej.
§ 3. W wypadku określonym w § 2 rozpoznawanie spraw karnych na terytorium
    Rzeczypospolitej Polskiej odbywa się tylko w siedzibach sądów wojskowych
    lub sądów powszechnych.
                                Art. 8.
§ 1. W wypadkach, w których ustawy przewidują wniesienie do sądu wojskowego
    środka odwoławczego od orzeczeń lub decyzji wydanych przez organy
    wojskowe, sprawę rozpoznaje wojskowy sąd garnizonowy obejmujący
    swoją właściwością jednostkę wojskową, w której żołnierz pełni czynną 
    służbę wojskową lub pracownik jest zatrudniony, jeżeli te ustawy nie stanowią
    inaczej.
§ 2. W sprawach, o których mowa w § 1, jeżeli ustawy nie stanowią inaczej, 
    stosuje się odpowiednio przepisy Kodeksu postępowania karnego dotyczące
    postępowania odwoławczego.
                               Rozdział 2
                              Organy sądów
                                    
                                Art. 9.
Organami sądów wojskowych są:
    1) Zgromadzenie Sędziów Sądów Wojskowych,
    2) w wojskowych sądach okręgowych - prezes sądu oraz kolegium wojskowego
      sądu okręgowego,
    3) w wojskowych sądach garnizonowych - prezes sądu.
    
                                Art. 10.
§ 1. Zgromadzenie Sędziów Sądów Wojskowych, zwane dalej "Zgromadzeniem",
    tworzą sędziowie sądów wojskowych.
§ 2. Zgromadzeniu przewodniczą - na przemian - prezesi wojskowych sądów 
    okręgowych. Kadencja przewodniczącego trwa 2 lata.
§ 3. Do zadań Zgromadzenia należy:
    1) przedstawianie Krajowej Radzie Sądownictwa kandydatów na stanowiska
      sędziów wojskowych sądów garnizonowych oraz wojskowych sądów
      okręgowych,
    2) wybór członka Krajowej Rady Sądownictwa,
    3) wybór członków kolegiów wojskowych sądów okręgowych,
    4) wybór członków sądów dyscyplinarnych powołanych do orzekania w 
      sprawach dyscyplinarnych sędziów sądów wojskowych,
    5) wybór rzecznika dyscyplinarnego spośród sędziów sądów wojskowych,
    6) wysłuchiwanie informacji dyrektora departamentu, o którym mowa w 
      art. 5 § 4, o działalności sądów wojskowych oraz wyrażanie opinii w 
      tym zakresie,
    7) podejmowanie działań w zakresie doskonalenia kwalifikacji zawodowych
      sędziów i działalności sądów wojskowych,
    8) wypowiadanie się w sprawach obowiązków i praw sędziów,
    9) wyrażanie opinii w sprawach zgłoszonych przez Krajową Radę Sądownictwa,
      Ministra Sprawiedliwości, Ministra Obrony Narodowej oraz 
      dyrektora departamentu, o którym mowa w art. 5 § 4.
§ 4. Do wyboru oraz wyrażania opinii, o których mowa w § 3, wymagana jest 
    obecność przynajmniej dwóch trzecich liczby członków Zgromadzenia, a 
    uchwały w tych sprawach zapadają bezwzględną większością głosów.
§ 5. W sprawach, o których mowa w § 4, obowiązuje głosowanie tajne, jeżeli 
    żądanie takie zgłosi chociażby jeden z obecnych na posiedzeniu członków 
    Zgromadzenia.
§ 6. Sędziowie sądów wojskowych są obowiązani brać udział w posiedzeniach 
    Zgromadzenia. Asesorzy sądów wojskowych mogą brać udział w posiedzeniach
    Zgromadzenia bez prawa głosowania i wyboru.
§ 7. Zgromadzenie zbiera się co najmniej raz w roku. Posiedzenie Zgromadzenia
    zwołuje jego przewodniczący z własnej inicjatywy, na wniosek Ministra
    Sprawiedliwości, Ministra Obrony Narodowej, dyrektora departamentu,
    o którym mowa w art. 5 § 4, albo na wniosek jednej piątej liczby 
    członków Zgromadzenia.
§ 8. Szczegółowy tryb odbywania posiedzeń Zgromadzenia Sędziów Sądów 
    Wojskowych określa regulamin uchwalony przez Zgromadzenie.
                                Art. 11.
§ 1. Prezes wojskowego sądu okręgowego i prezes wojskowego sądu garnizonowego,
    zwani dalej "prezesami sądów wojskowych", kierują działalnością 
    sądu oraz są przełożonymi sędziów i pozostałego składu osobowego danego
    sądu.
§ 2. Prezesa sądu wojskowego zastępuje wyznaczony zastępca lub sędzia.
§ 3. Prezesa wojskowego sądu okręgowego i jego zastępcę powołuje i odwołuje,
    spośród sędziów wojskowych sądów okręgowych, Minister Sprawiedliwości
    w porozumieniu z Ministrem Obrony Narodowej.
§ 4. Prezesa wojskowego sądu garnizonowego i jego zastępcę powołuje i odwołuje,
    spośród sędziów sądów wojskowych, Minister Sprawiedliwości w 
    porozumieniu z Ministrem Obrony Narodowej.
                                    
                                Art. 12.
§ 1. Kolegium wojskowego sądu okręgowego, zwane dalej "kolegium", składa 
    się z czterech do ośmiu członków, wybranych spośród sędziów orzekających
    w sądach działających na obszarze właściwości wojskowego sądu 
    okręgowego.
§ 2. Przewodniczącym kolegium jest prezes wojskowego sądu okręgowego, a 
    w razie jego nieobecności - zastępca przewodniczącego, wybrany przez 
    kolegium spośród jego członków.
§ 3. Kadencja kolegium trwa 2 lata.
                                Art. 13.
§ 1. Do zadań kolegium należą sprawy nie zastrzeżone w ustawie do wyłącznej
    właściwości Zgromadzenia, a w szczególności:
    1) przedstawianie Zgromadzeniu opinii o kandydatach na stanowiska sędziów
      sądów wojskowych,
    2) wyrażanie opinii w sprawach wyznaczania na stanowiska służbowe 
      oraz zwalniania z tych stanowisk prezesów sądów wojskowych i ich zastępców,
    3) opiniowanie wniosków o przeniesienie oraz o odwołanie sędziów w 
      trybie art. 32 § 2,
    4) wyrażanie opinii w sprawach przedstawionych przez Krajową Radę 
      Sądownictwa, Ministra Sprawiedliwości, Ministra Obrony Narodowej, 
      dyrektora departamentu, o którym mowa w art. 5 § 4, oraz przez prezesa
      wojskowego sądu okręgowego.
§ 2. Do podjęcia uchwał wymagana jest obecność przynajmniej dwóch trzecich
    członków kolegium. Uchwały kolegium zapadają większością głosów, 
    przy czym w razie równej liczby głosów decyduje głos przewodniczącego.
§ 3. Kolegium zbiera się w zależności od potrzeb, nie rzadziej niż raz na pół 
    roku.
§ 4. Posiedzenia kolegium zwołuje jego przewodniczący z własnej inicjatywy 
    lub na wniosek jednej trzeciej członków kolegium.
                               Rozdział 3
                     Nadzór i administracja sądowa
                                    
                                Art. 14.
§ 1. Prezesi sądów wojskowych wykonują czynności nadzoru służbowego i 
    administracji sądowej przewidziane w przepisach postępowania sądowego 
    oraz w regulaminach urzędowania, a także inne czynności określone w 
    ustawach i odrębnych przepisach.
§ 2. W zakresie, o którym mowa w § 1, prezesi wojskowych sądów garnizonowych
    podlegają prezesom właściwych wojskowych sądów okręgowych, 
    a prezesi tych sądów - dyrektorowi departamentu, o którym mowa w art. 
    5 § 4.
§ 3. Prezesi sądów wojskowych mogą zlecać poszczególne czynności nadzoru 
    służbowego i administracji sądowej swoim zastępcom, a w szczególnych 
    przypadkach - sędziom.
§ 4. Prezes sądu wojskowego wyznacza sędziego do sprawowania nadzoru 
    penitencjarnego.
                                Art. 15.
§ 1. Osoby powołane do kierowania i nadzoru nad działalnością administracyjną
    sądów wojskowych mają prawo wglądu w czynności tych sądów, mogą 
    żądać wyjaśnień oraz usunięcia uchybień. Minister Sprawiedliwości oraz 
    prezesi sądów wojskowych mogą uchylać zarządzenia administracyjne 
    niezgodne z prawem.
§ 2. Sędziowie wykonujący czynności, o których mowa w § 1, mogą być obecni
    na rozprawie toczącej się z wyłączeniem jawności.
§ 3. W razie stwierdzenia uchybienia w zakresie sprawności postępowania sądowego,
    Minister Sprawiedliwości oraz prezesi sądów wojskowych mogą 
    zwrócić na nie uwagę i żądać usunięcia skutków tego uchybienia.
                                    
                                Art. 16.
Czynności z zakresu nadzoru i administracji sądowej, o których mowa w art. 5 
§ 2 i 3, art. 14 § 1 i 3 oraz w art. 15, nie mogą wkraczać w dziedzinę, w której 
sędziowie są niezawiśli.
                                Art. 17.
§ 1. W sądach wojskowych działają sekretariaty oraz inne komórki organizacyjne,
    które tworzy prezes sądu wojskowego.
§ 2. Zasady wyznaczania żołnierzy zawodowych i pracowników cywilnych na 
    stanowiska w sekretariatach i innych komórkach organizacyjnych sądów 
    wojskowych oraz kwalifikacje wymagane do objęcia stanowisk określają 
    odrębne przepisy.
                                Art. 18.
§ 1. Minister Sprawiedliwości w porozumieniu z Ministrem Obrony Narodowej
    określa, w drodze rozporządzenia:
    1) organizację sądów wojskowych oraz ustala regulamin wewnętrzny 
      urzędowania tych sądów,
    2) szczegółowy tryb wykonywania nadzoru, o którym mowa w art. 5 § 2, 
      art. 14 i art. 15,
    3) szczegółowe zasady archiwizacji, niszczenia i przekazywania właściwym 
      archiwom państwowym akt spraw sądowych.
§ 2. Minister Obrony Narodowej w porozumieniu z Ministrem Sprawiedliwości
    określa, w drodze rozporządzenia, sposób wykonywania nadzoru, o 
    którym mowa w art. 5 § 3.
§ 3. Minister Sprawiedliwości w porozumieniu z Ministrem Obrony Narodowej
    określa, w drodze zarządzenia, liczbę sędziów w sądach wojskowych 
    oraz w departamencie, o którym mowa w art. 5 § 4.
§ 4. Minister Sprawiedliwości w porozumieniu z Ministrem Obrony Narodowej,
    na wniosek Prezesa Izby Wojskowej Sądu Najwyższego, określa, w 
    drodze zarządzenia, sposób wykonywania przez departament, o którym 
    mowa w art. 5 § 4, zadań na rzecz Izby Wojskowej Sądu Najwyższego 
    wynikających z ustawy o służbie wojskowej żołnierzy zawodowych oraz z 
    innych przepisów wojskowych.
                               Rozdział 4
                       Sędziowie sądów wojskowych
                                    
                                Art. 19.
§ 1. Wojskowy sąd garnizonowy składa się z sędziów i asesorów tego sądu.
§ 2. Wojskowy sąd okręgowy składa się z sędziów tego sądu.
                                    
                                Art. 20.
Sędziowie sądów wojskowych w zakresie orzekania są niezawiśli i podlegają tylko
ustawom.
                                Art. 21.
§ 1. Sędzia sądu wojskowego jest obowiązany postępować zgodnie ze ślubowaniem
    sędziowskim oraz stale podnosić kwalifikacje zawodowe.
§ 2. Sędzia sądu wojskowego powinien w służbie i poza służbą strzec powagi 
    stanowiska sędziowskiego i unikać wszystkiego, co mogłoby przynieść ujmę
    godności sędziego lub osłabiać zaufanie do jego bezstronności. 
§ 3. W okresie zajmowania stanowiska sędzia sądu wojskowego nie może należeć
    do partii politycznych ani brać udziału w żadnej działalności politycznej.
                                 
                                Art. 22.
§ 1. Sędzią sądu wojskowego, zwanym dalej "sędzią", może być oficer pełniący
    zawodową służbę stałą, który:
    1) korzysta z pełni praw cywilnych i obywatelskich,
    2) jest nieskazitelnego charakteru,
    3) ukończył wyższe studia prawnicze,
    4) odbył aplikację sądową,
    5) złożył egzamin sędziowski,
    6) odbył staż na stanowisku asesora w sądzie wojskowym,
    7) ukończył 26 lat.
§ 2. Odbycie aplikacji w sądzie powszechnym lub w jednostce organizacyjnej 
    prokuratury, złożenie egzaminu sędziowskiego lub prokuratorskiego albo 
    odbycie stażu na stanowisku asesora sądowego lub w jednostce organizacyjnej
    prokuratury jest równoznaczne ze spełnieniem wymagań określonych
    odpowiednio w § 1 pkt 4-6.
§ 3. Wymagania określone w § 1 pkt 4-6 nie dotyczą:
    1) profesorów i doktorów habilitowanych nauk prawnych w polskich 
      szkołach wyższych, w Polskiej Akademii Nauk oraz w innych placówkach
      naukowych i naukowo-badawczych,
    2) osób, które zajmowały stanowiska sędziów, prokuratorów, wiceprokuratorów
      i podprokuratorów,
    3) adwokatów, radców prawnych oraz notariuszy, którzy wykonywali ten 
      zawód co najmniej przez 3 lata.
                                 
                                Art. 23.
§ 1. Sędziów powołuje Prezydent Rzeczypospolitej Polskiej na wniosek Krajowej
    Rady Sądownictwa.
§ 2. Kandydatów na stanowiska sędziów, przedstawionych przez Zgromadzenie
    Sędziów Sądów Wojskowych, zgłasza Krajowej Radzie Sądownictwa 
    Minister Sprawiedliwości w porozumieniu z Ministrem Obrony Narodowej,
    którzy mogą wyrazić opinię o kandydatach.
§ 3. Kandydatów na stanowiska sędziów zgłasza Zgromadzeniu dyrektor departamentu,
    o którym mowa w art. 5 § 4.
§ 4. Minister Sprawiedliwości w porozumieniu z Ministrem Obrony Narodowej
    może, po wysłuchaniu opinii kolegium właściwego sądu, zgłosić Krajowej
    Radzie Sądownictwa kandydatów na stanowiska sędziów.
                                    
                             Art. 24.
§ 1. Sędzia obejmuje stanowisko w określonym aktem powołania sądzie wojskowym.
§ 2. Objęcie stanowiska przez sędziego stwierdza Minister Obrony Narodowej.
                                Art. 25.
§ 1. Sędziowie i ławnicy na rozprawach używają togi jako stroju urzędowego.
§ 2. Minister Sprawiedliwości w porozumieniu z Ministrem Obrony Narodowej
    określi, w drodze zarządzenia, szczegóły stroju urzędowego sędziów i 
    ławników.
                                 
                                Art. 26.
§ 1. Minister Sprawiedliwości w porozumieniu z Ministrem Obrony Narodowej
    może delegować sędziego, na okres nie przekraczający 3 miesięcy w 
    roku kalendarzowym, do pełnienia obowiązków sędziowskich lub wykonywania
    czynności administracyjnych w innym sądzie wojskowym lub sądzie
    powszechnym albo w departamencie, o którym mowa w art. 5 § 4, a 
    na wniosek Pierwszego Prezesa Sądu Najwyższego - także w Sądzie 
    Najwyższym.
§ 2. Za zgodą sędziego okres delegowania, o którym mowa w § 1, może 
    trwać dłużej niż 3 miesiące.
§ 3. Prezes wojskowego sądu okręgowego może delegować sędziego wojskowego
    sądu garnizonowego do pełnienia obowiązków sędziego na obszarze
    właściwości danego wojskowego sądu okręgowego na czas nie dłuższy 
    niż miesiąc w roku kalendarzowym.
§ 4. Łączny czas delegacji na podstawie przepisów § 1 i 3 nie może przekraczać
    3 miesięcy w roku kalendarzowym.
                                Art. 27.
Minister Obrony Narodowej w porozumieniu z Ministrem Sprawiedliwości 
może powierzyć czasowe pełnienie czynności sędziowskich oficerowi rezerwy 
powołanemu na ćwiczenia wojskowe, który jest sędzią sądu powszechnego.
                                Art. 28.
§ 1. Sędziowie są obowiązani do złożenia oświadczenia o swoim stanie majątkowym.
    Oświadczenie o stanie majątkowym dotyczy majątku odrębnego 
    oraz objętego małżeńską wspólnością majątkową. Oświadczenie to powinno
    zawierać w szczególności informacje o posiadanych zasobach pieniężnych,
    nieruchomościach, udziałach i akcjach w spółkach prawa handlowego,
    a ponadto o nabytym przez tę osobę albo jej małżonka od Skarbu
    Państwa, innej państwowej osoby prawnej, gminy lub związku międzygminnego
    mieniu, które podlegało zbyciu w drodze przetargu. Oświadczenie
    to powinno również zawierać dane dotyczące prowadzenia działalności
    gospodarczej oraz pełnienia funkcji w spółkach prawa handlowego 
    lub spółdzielniach, z wyjątkiem funkcji w radzie nadzorczej spółdzielni 
    mieszkaniowej.
§ 2. Oświadczenie, o którym mowa w § 1, sędziowie składają prezesowi właściwego
    wojskowego sądu okręgowego, który dokonuje analizy zawartych 
    w nim danych.
§ 3. Prezesi wojskowych sądów okręgowych składają oświadczenie, o którym 
    mowa w § 1, Krajowej Radzie Sądownictwa, która dokonuje analizy danych
    w nim zawartych.
§ 4. Oświadczenie, o którym mowa w § 1, składa się przed objęciem stanowiska,
    a następnie co roku do dnia 31 marca, według stanu na dzień 31 
    grudnia roku poprzedniego, a także w dniu opuszczenia stanowiska sędziego.
§ 5. Informacje zawarte w oświadczeniu o stanie majątkowym stanowią tajemnicę
    służbową, chyba że sędzia, który złożył oświadczenie, wyraził pisemną
    zgodę na ich ujawnienie. W szczególnie uzasadnionych przypadkach
    podmiot uprawniony, zgodnie z § 2 lub 3, do odebrania oświadczenia
    może je ujawnić pomimo braku zgody składającego oświadczenie. 
    Oświadczenie przechowuje się przez 6 lat.
                                Art. 29.
Do złożenia oświadczenia, o którym mowa w art. 28, stosuje się odpowiednio 
formularz określony przepisami wydanymi na podstawie art. 11 ustawy z dnia 
21 sierpnia 1997 r. o ograniczeniu prowadzenia działalności gospodarczej 
przez osoby pełniące funkcje publiczne (Dz.U. Nr 106, poz. 679), dotyczącymi 
oświadczenia, o którym mowa w art. 10 ust. 1 tejże ustawy.
                                    
                                Art. 30.
§ 1. Przeciwko sędziemu można prowadzić postępowanie karne jedynie za 
    zezwoleniem sądu dyscyplinarnego. Do czasu uzyskania zezwolenia na 
    wszczęcie postępowania karnego można przedsięwziąć tylko czynności 
    nie cierpiące zwłoki.
§ 2. Przed wydaniem postanowienia o udzieleniu zezwolenia na wszczęcie postępowania
    karnego można sędziego zatrzymać tylko w razie ujęcia go na 
    gorącym uczynku popełnienia przestępstwa. O zatrzymaniu niezwłocznie 
    powiadamia się prezesa właściwego miejscowo sądu wojskowego, który 
    może nakazać natychmiastowe zwolnienie zatrzymanego.
§ 3. W wypadku, o którym mowa w § 2, należy niezwłocznie wystąpić do sądu
    dyscyplinarnego o zezwolenie na wszczęcie postępowania karnego. W 
    razie odmowy wydania zezwolenia sędzia, jeżeli nadal jest zatrzymany, 
    podlega niezwłocznemu zwolnieniu.
§ 4. W ciągu 7 dni od dnia doręczenia postanowienia odmawiającego zezwolenia
    na wszczęcie postępowania karnego przeciwko sędziemu, organowi, 
    który wniósł o zezwolenie, oraz rzecznikowi dyscyplinarnemu przysługuje 
    zażalenie do właściwego sądu dyscyplinarnego drugiej instancji.
§ 5. W terminie określonym w § 4 sędziemu przysługuje zażalenie na postanowienie
    zezwalające na wszczęcie przeciwko niemu postępowania karnego.
                                Art. 31.
Sędziowie są nieusuwalni ze swojego stanowiska, z wyjątkiem wypadków przewidzianych
w ustawie.
                                 
                                Art. 32.
§ 1. Prezydent Rzeczypospolitej Polskiej na wniosek Krajowej Rady Sądownictwa
    odwołuje sędziego, jeżeli:
    1) zrzekł się stanowiska,
    2) utracił obywatelstwo polskie lub nabył obywatelstwo innego państwa,
    3) wojskowa komisja lekarska ustaliła jego niezdolność do zawodowej 
      służby wojskowej na stanowisku sędziego,
    4) osiągnął wiek 60 lat.
§ 2. Wniosek, w wypadkach określonych w § 1 pkt 2-4, zgłasza Krajowej Radzie
    Sądownictwa Minister Obrony Narodowej po wyrażeniu opinii przez 
    Ministra Sprawiedliwości.
§ 3. Sędziego odwołanego z przyczyny określonej w § 1 pkt 1 wyznacza się za 
    jego zgodą ponownie na stanowisko zajmowane poprzednio lub na stanowisko
    równorzędne poprzednio zajmowanemu, jeżeli nie ma innych 
    przeszkód prawnych i istnieje taka możliwość.
§ 4. W wypadku nieskorzystania przez sędziego z przysługującego mu prawa, 
    o którym mowa w § 3, zwalnia się go z zawodowej służby wojskowej, 
    chociażby nie spełniał warunków określonych w przepisach o służbie wojskowej
    żołnierzy zawodowych.
                                 
                             Art. 33.
§ 1. Sędzia mianowany, powołany lub wybrany do pełnienia funkcji w organach
    państwowych, samorządu terytorialnego, w służbie dyplomatycznej, 
    konsularnej lub w organach organizacji międzynarodowych działających 
    na podstawie umów międzynarodowych ratyfikowanych przez Rzeczpospolitą
    Polską jest obowiązany zrzec się swojego stanowiska.
§ 2. Sędzia, który zrzekł się stanowiska z przyczyn określonych w § 1, może 
    powrócić na poprzednio zajmowane stanowisko sędziego, jeżeli przerwa 
    w pełnieniu obowiązków sędziego nie przekracza 5 lat.
§ 3. W wypadku przewidzianym w § 2 Krajowa Rada Sądownictwa z inicjatywy
    sędziego, po uzyskaniu pozytywnej opinii Zgromadzenia Sędziów Sądów
    Wojskowych, może przedstawić Prezydentowi Rzeczypospolitej Polskiej
    wniosek o powołanie go na poprzednio zajmowane stanowisko, niezależnie
    od liczby stanowisk sędziowskich w danym sądzie.
                                Art. 34.
Sędzia traci stanowisko w razie:
 1) prawomocnego skazania za przestępstwo umyślne,
 2) ukarania w postępowaniu dyscyplinarnym karą wydalenia ze służby sędziowskiej.
                                
                                Art. 35.
Sędziego nie można zwolnić z zawodowej służby wojskowej przed odwołaniem 
go ze stanowiska sędziego lub przed utratą przez niego tego stanowiska.
                                Art. 36.
§ 1. Sędziego, który z przyczyn określonych w art. 34 utracił stanowisko, zwalnia
    się z zawodowej służby wojskowej.
§ 2. Zwolnienie z przyczyn określonych w § 1 pociąga za sobą takie same 
    skutki, jak zwolnienie żołnierza ukaranego karą dyscyplinarną usunięcia z 
    zawodowej służby wojskowej, przewidzianą w przepisach o dyscyplinie 
    wojskowej.
                               Rozdział 5
        Odpowiedzialność dyscyplinarna sędziów sądów wojskowych
                                 
                                Art. 37.
§ 1. Za wykroczenia oraz za przewinienia dyscyplinarne sędziowie ponoszą 
    odpowiedzialność dyscyplinarną przed sądami dyscyplinarnymi.
§ 2. Przewinieniem dyscyplinarnym w rozumieniu ustawy jest naruszenie 
    obowiązków sędziego, uchybienie powadze stanowiska sędziowskiego, naruszenie
    dyscypliny wojskowej oraz zasad honoru i godności żołnierskiej.
§ 3. Sędzia odpowiada dyscyplinarnie także za swoje postępowanie przed objęciem
    stanowiska, jeżeli przez nie uchybił obowiązkowi piastowanego 
    wówczas urzędu państwowego lub okazał się niegodnym stanowiska sędziego.
                                Art. 38.
Prowadzenie postępowania karnego przeciwko sędziemu nie wyklucza postępowania
dyscyplinarnego o ten sam czyn.
                                
                                Art. 39.
§ 1. Karami dyscyplinarnymi są:
    1) upomnienie,
    2) nagana,
    3) wyznaczenie na niższe sędziowskie stanowisko służbowe,
    4) wydalenie ze służby sędziowskiej.
§ 2. Orzekając karę wydalenia ze służby sędziowskiej, sądy dyscyplinarne mogą
    wystąpić do właściwego organu z wnioskiem o pozbawienie ukaranego 
    stopnia oficerskiego.
§ 3. Sędzia, któremu wymierzono karę określoną w § 1 pkt 2 lub 3, nie może 
    być wyznaczony przez okres 3 lat na wyższe sędziowskie stanowisko służbowe
    oraz mianowany na wyższy stopień wojskowy, a także nie może być 
    wybrany do kolegium sądu wojskowego i do sądów dyscyplinarnych.
                                Art. 40.
§ 1. W postępowaniu dyscyplinarnym bierze udział rzecznik dyscyplinarny.
§ 2. Kadencja rzecznika dyscyplinarnego upływa z końcem kadencji sądu dyscyplinarnego.
§ 3. Obwiniony może ustanowić obrońcę tylko spośród sędziów sądu wojskowego
    lub sędziów Izby Wojskowej Sądu Najwyższego.
                                Art. 41.
§ 1. Rzecznik dyscyplinarny składa wniosek o wszczęcie postępowania dyscyplinarnego
    na żądanie Ministra Sprawiedliwości, Ministra Obrony Narodowej
    oraz prezesów właściwych sądów wojskowych.
§ 2. Rzecznik dyscyplinarny przeprowadza postępowanie, które ma na celu 
    wstępne wyjaśnienie okoliczności koniecznych do ustalenia znamion czynu
    zarzucanego obwinionemu oraz zgromadzenie i utrwalenie dowodów 
    dla sądu dyscyplinarnego, w tym wyjaśnień złożonych przez obwinionego.
                                Art. 42.
§ 1. Odpis prawomocnego wyroku skazującego na karę dyscyplinarną dołącza 
    się do akt osobowych ukaranego.
§ 2. Po upływie 3 lat od uprawomocnienia się wyroku orzekającego karę 
    przewidzianą w art. 39 § 1 pkt 1-3, a po upływie 5 lat od uprawomocnienia
    się wyroku orzekającego karę przewidzianą w art. 39 § 1 pkt 4, 
    Minister Obrony Narodowej na wniosek ukaranego zarządza usunięcie 
    odpisu wyroku z akt osobowych, jeżeli w tym okresie nie wydano przeciwko
    ukaranemu innego wyroku skazującego.
                                 
                               Rozdział 6
                       Asesorzy sądów wojskowych
                                    
                                Art. 43.
§ 1. Asesorem sądu wojskowego, zwanym dalej "asesorem", może być żołnierz 
    zawodowy pełniący służbę stałą i posiadający stopień wojskowy w korpusie
    oficerów, który spełnia wymagania określone w art. 22 § 1 pkt 1-5.
§ 2. Asesora powołuje i odwołuje Minister Sprawiedliwości w porozumieniu z 
    Ministrem Obrony Narodowej.
§ 3. Staż asesorski odbywa się w wojskowym sądzie garnizonowym, trwa on co 
    najmniej 2 lata i nie dłużej niż 4 lata, przy czym przez okres 6 miesięcy 
    asesor wykonuje czynności sędziowskie w sądzie rejonowym.
§ 4. W wypadku braku stanowisk sędziowskich można, za zgodą asesora, 
    przedłużyć staż asesorski.
§ 5. Minister Sprawiedliwości w porozumieniu z Ministrem Obrony Narodowej
    określi, w drodze rozporządzenia, zasady odbywania stażu asesorskiego.
                                Art. 44.
Do asesorów stosuje się przepisy art. 28 i 29.
                                Art. 45.
Minister Sprawiedliwości w porozumieniu z Ministrem Obrony Narodowej 
może powierzyć asesorowi pełnienie czynności sędziowskich w wojskowym sądzie
garnizonowym oraz w wojskowym sądzie okręgowym jako odwoławczym.
                                Art. 46.
§ 1. Do asesorów, którym powierzono pełnienie czynności sędziowskich, stosuje
    się przepisy dotyczące sędziów. Asesor może przewodniczyć na rozprawie
    głównej lub na posiedzeniach tylko wówczas, gdy ustawa przewiduje
    rozpoznawanie sprawy w składzie jednego sędziego i dwóch ławników.
§ 2. Przed podjęciem obowiązków asesor, któremu powierzono pełnienie 
    czynności sędziowskich, składa wobec prezesa wojskowego sądu okręgowego
    ślubowanie.
§ 3. Asesor nie może sprawować nadzoru penitencjarnego.
                                Art. 47.
Asesorzy, którym nie powierzono czynności sędziowskich, ponoszą odpowiedzialność
na zasadach odnoszących się do żołnierzy zawodowych, z tym że 
prawo karania ich za przewinienia dyscyplinarne przysługuje przełożonym sędziom
i Ministrowi Obrony Narodowej.
                                Art. 48.
Minister Obrony Narodowej w porozumieniu z Ministrem Sprawiedliwości 
może powierzyć pełnienie czynności sędziowskich w wojskowym sądzie garnizonowym
oficerowi rezerwy odbywającemu ćwiczenia wojskowe, który jest asesorem
sądu powszechnego i ma uprawnienia do pełnienia czynności sędziowskich.
                                    
                               Rozdział 7
                               Aplikanci
                                    
                                Art. 49.
§ 1. Aplikantem w sądzie wojskowym, zwanym dalej "aplikantem", może być 
    żołnierz zawodowy pełniący służbę stałą i posiadający stopień wojskowy 
    w korpusie oficerów, który spełnia wymagania określone w art. 22 § 1 
    pkt 1-3.
§ 2. Aplikanta w wojskowym sądzie garnizonowym powołuje i odwołuje Minister
    Sprawiedliwości w porozumieniu z Ministrem Obrony Narodowej.
                                Art. 50.
§ 1. Aplikant odbywa aplikację w sądzie powszechnym na zasadach i w sposób
    określony dla aplikantów sądowych, a także w sądzie wojskowym.
§ 2. Aplikacja trwa 2 lata i 6 miesięcy.
§ 3. Po upływie okresu aplikacji aplikant składa egzamin sędziowski. W wypadku
    niedostatecznego wyniku egzaminu aplikant może przystąpić do 
    ponownego jego składania w ciągu roku od dnia egzaminu poprzedniego.
§ 4. W wypadku, o którym mowa w § 3, aplikanta wyznacza się na stanowisko
    administracyjne w sądzie wojskowym.
§ 5. Aplikant zostaje zwolniony z zawodowej służby wojskowej w razie nieprzystąpienia
    do egzaminu, niedostatecznego wyniku egzaminu końcowego
    lub niemianowania go asesorem.
§ 6. Przepisu § 5 nie stosuje się, gdy właściwy organ wojskowy, za zgodą aplikanta,
    wyznaczy go na inne stanowisko wojskowe.
§ 7. Zezwolenia na zdawanie egzaminu w późniejszym terminie od przewidzianego
    w § 3 można udzielić w razie stwierdzenia niemożności przystąpienia
    do egzaminu w tym terminie. Zezwolenia udziela prezes wojskowego
    sądu okręgowego.
                                Art. 51.
Przed podjęciem obowiązków aplikant składa wobec prezesa wojskowego sądu 
okręgowego ślubowanie według roty przewidzianej dla aplikantów sądowych.
                                Art. 52.
Minister Sprawiedliwości w porozumieniu z Ministrem Obrony Narodowej 
określa, w drodze rozporządzenia, tryb przeprowadzenia konkursu na stanowisko
aplikanta, przebieg aplikacji, zakres egzaminu sędziowskiego oraz skład 
komisji egzaminacyjnej, szczegółowe zasady wynagradzania członków komisji i 
sposób jej powoływania.
                                Art. 53.
Aplikanci ponoszą odpowiedzialność na zasadach odnoszących się do żołnierzy 
zawodowych, z tym że prawo karania ich za przewinienia dyscyplinarne przysługuje
przełożonym sędziom i Ministrowi Obrony Narodowej.
                               Rozdział 8
                                Ławnicy
                                    
                                Art. 54.
Ławnikiem w sądzie wojskowym, zwanym dalej "ławnikiem", może być tylko 
żołnierz w czynnej służbie wojskowej, a w przypadkach określonych w ustawie 
- również ławnik sądu powszechnego.
                                Art. 55.
§ 1. Ławnikiem może być żołnierz, który:
    1) ukończył 18 lat i korzysta z praw cywilnych i obywatelskich,
    2) jest nieskazitelnego charakteru oraz wyróżnia się w wykonywaniu zadań
      służbowych i przestrzeganiu dyscypliny wojskowej.
§ 2. Ławnikiem nie może być żołnierz, który pełni służbę w departamencie, o 
    którym mowa w art. 5 § 4, w sądzie wojskowym, w wojskowej jednostce 
    organizacyjnej prokuratury lub w żandarmerii wojskowej.
§ 3. Nie można być ławnikiem jednocześnie w więcej niż jednym sądzie.
                                Art. 56.
§ 1. Ławników wybiera się do wojskowych sądów garnizonowych oraz do wojskowych
    sądów okręgowych.
§ 2. Ławników wybiera się większością głosów na zebraniach żołnierzy jednostek
    wojskowych, stacjonujących na obszarze właściwości poszczególnych 
    sądów wojskowych, spośród kandydatów zgłoszonych na zebraniu. 
§ 3. Kadencja ławnika trwa 3 lata. Ławników będących żołnierzami pełniącymi
    zasadniczą służbę wojskową wybiera się na okres odbywania tej służby.
§ 4. Liczbę ławników wybieranych do poszczególnych sądów wojskowych oraz 
    termin ich wyboru określają prezesi właściwych sądów wojskowych.
                                    
                                Art. 57.
Ławnik sądu wojskowego może być wyznaczony do udziału w sprawach wyłącznie
przed sądem tego samego rzędu.
                                    
                                Art. 58.
§ 1. Mandat ławnika wygasa:
    1) w razie śmierci,
    2) z upływem kadencji,
    3) z dniem zwolnienia z czynnej służby wojskowej,
    4) z razie przeniesienia do pełnienia służby w organach wymienionych w 
      art. 55 § 2,
    5) w razie przeniesienia do innej jednostki wojskowej, stacjonującej na 
      obszarze właściwości innego sądu wojskowego,
    6) w razie skazania prawomocnym wyrokiem sądu lub warunkowego 
      umorzenia postępowania karnego,
    7) w razie orzeczenia prawomocnym wyrokiem o ograniczeniu lub utracie
      praw cywilnych,
    8) w razie wydania przez sąd honorowy albo sąd koleżeński orzeczenia 
      uznającego żołnierza winnym naruszenia honoru i godności żołnierskiej,
    9) w razie odwołania ławnika przez zebranie żołnierzy w jednostce wojskowej,
      w której pełni służbę,
   10) wskutek zrzeczenia się mandatu.
§ 2. Prezes właściwego sądu stwierdza wygaśnięcie mandatu ławnika.
                                 
                                Art. 59.
§ 1. Zebranie żołnierzy w jednostce wojskowej, w której ławnik pełni służbę, 
    odwołuje ławnika większością głosów w razie:
    1) niewykonywania obowiązków ławnika, 
    2) zachowania godzącego w powagę sądu,
    3) utraty warunków, o których mowa w art. 55 § 1 pkt 2.
§ 2. Zebranie żołnierzy, o którym mowa w § 1, może odwołać ławnika z własnej
    inicjatywy lub na wniosek prezesa właściwego sądu wojskowego.
                                    
                                Art. 60.
§ 1. W wypadku wygaśnięcia mandatu lub odwołania ławnika dokonuje się, w 
    razie potrzeby, wyboru nowego ławnika.
§ 2. Dodatkowe wybory ławników zarządza prezes właściwego sądu wojskowego.
§ 3. Mandat ławnika wybranego dodatkowo w czasie trwania kadencji wygasa 
    z upływem kadencji ogółu ławników sądu.
                                Art. 61.
W wypadkach określonych w art. 58 § 1 pkt 2, 3 i 5 ławnik może jeszcze być 
wyznaczony do udziału w rozpoznaniu sprawy rozpoczętej z jego udziałem 
przed dniem wygaśnięcia mandatu, do czasu jej zakończenia.
                                Art. 62.
Ławnicy składają ślubowanie według roty ustalonej dla sędziów wobec prezesa 
właściwego sądu wojskowego, który po odebraniu ślubowania dokonuje wpisu 
na listę ławników.
                                Art. 63.
Ławnicy pełniący czynną służbę wojskową w garnizonach, poza miejscem rozpoznania
sprawy, otrzymują należności przysługujące żołnierzom zawodowym z 
tytułu podróży służbowej.
                                
                                Art. 64.
Minister Obrony Narodowej w porozumieniu z Ministrem Sprawiedliwości 
określa, w drodze rozporządzenia, organizację zebrań żołnierskich oraz szczegółowe
zasady wybierania i odwoływania ławników.
                                
                               Rozdział 9
 Zmiany w przepisach obowiązujących oraz przepisy przejściowe i końcowe
                                 
                                Art. 65.
W ustawie z dnia 21 maja 1963 r. o dyscyplinie wojskowej oraz o odpowiedzialności
żołnierzy za przewinienia dyscyplinarne i za naruszenie honoru i godności
żołnierskiej (Dz.U. z 1992 r. Nr 5, poz. 17) wprowadza się następujące 
zmiany:
 1) w art. 17 ust. 2 otrzymuje brzmienie:
      "2. Żołnierzowi zatrzymanemu na podstawie ust. 1 przysługują uprawnienia
         przewidziane dla zatrzymanego w Kodeksie postępowania 
         karnego, z tym że zażalenie na zatrzymanie przysługuje do sądu 
         wojskowego.";
 2) w art. 58 ust. 2 otrzymuje brzmienie:
      "2. Od decyzji o wymierzeniu kary określonej w art. 13 ust. 1 pkt 7 i 
         ust. 2 przysługuje żołnierzowi zażalenie do sądu wojskowego.".
                                    
                                Art. 66.
W ustawie z dnia 30 czerwca 1970 r. o służbie wojskowej żołnierzy zawodowych
(Dz.U. z 1997 r. Nr 10, poz. 55, Nr 28, poz. 153, Nr 106, poz. 678 i Nr 
107, poz. 688) w art. 75 po ust. 2 dodaje się ust. 2a-2c w brzmieniu:
     "2a. Zwolnienie z powodu osiągnięcia wieku żołnierza zawodowego, 
         będącego sędzią sądu wojskowego, określają przepisy - Prawo o 
         ustroju sądów wojskowych.
      2b. Przepis ust. 2a stosuje się do sędziów Izby Wojskowej Sądu Najwyższego.
      2c. Zwolnienie z powodu osiągnięcia wieku żołnierza zawodowego, będącego
         prokuratorem wojskowej jednostki organizacyjnej prokuratury,
         następuje po ukończeniu przez niego 60 lat.".
      
                                Art. 67.
W ustawie z dnia 20 czerwca 1985 r. - Prawo o ustroju sądów powszechnych 
(Dz.U. z 1994 r. Nr 7, poz. 25, Nr 77, poz. 355, Nr 91, poz. 421 i Nr 105, poz. 
509, z 1995 r. Nr 34, poz. 163 i Nr 81, poz. 406, z 1996 r. Nr 77, poz. 367 oraz 
z 1997 r. Nr 75, poz. 471, Nr 98, poz. 604 i Nr 106, poz. 679) w art. 83 w § 2 
skreśla się kropkę i dodaje wyrazy "oraz przez Zgromadzenie Sędziów Sądów 
Wojskowych.".
                                Art. 68.
W ustawie z dnia 20 czerwca 1985 r. o prokuraturze (Dz.U. z 1994 r. Nr 19, 
poz. 70, Nr 105, poz. 509, z 1995 r. Nr 34, poz. 163, z 1996 r. Nr 77, poz. 367 
oraz z 1997 r. Nr 90, poz. 557, Nr 98, poz. 604 i Nr 106, poz. 679) wprowadza 
się następujące zmiany:
 1) w art. 18 ust. 3 otrzymuje brzmienie:
      "3. Minister Sprawiedliwości w porozumieniu z Ministrem Obrony Narodowej
         ustala, w drodze rozporządzenia, regulamin określający 
         tryb wewnętrznego urzędowania wojskowych jednostek organizacyjnych
         prokuratury oraz wewnętrzną organizację tych jednostek.";
 2) w art. 108 dodaje się ust. 1a w brzmieniu:
      "1a. Działalność wojskowych jednostek organizacyjnych prokuratury 
         jest finansowana z wyodrębnionych środków budżetowych Ministerstwa
         Obrony Narodowej.";
 3) w art. 111 dodaje się ust. 3 i 4 w brzmieniu:
      "3. Naczelny Prokurator Wojskowy może delegować prokuratora wojskowej
         jednostki organizacyjnej prokuratury, na okres nie przekraczający
         sześciu miesięcy w roku kalendarzowym, do innej wojskowej
         jednostki organizacyjnej prokuratury. Za zgodą prokuratora 
         okres delegowania może trwać dłużej niż sześć miesięcy.
       4. Wojskowy prokurator okręgowy może delegować prokuratora wojskowej
         jednostki organizacyjnej prokuratury, na okres nie przekraczający
         dwóch miesięcy w roku kalendarzowym, do innej wojskowej
         jednostki organizacyjnej prokuratury.".
                                    
                                Art. 69.
W ustawie z dnia 20 grudnia 1989 r. o Krajowej Radzie Sądownictwa (Dz.U. 
Nr 73, poz. 435, z 1990 r. Nr 53, poz. 306, z 1993 r. Nr 47, poz. 213 i z 1996 r. 
Nr 72, poz. 347) wprowadza się następujące zmiany:
 1) w art. 2 pkt 3 otrzymuje brzmienie:
      "3) określa ogólną liczbę członków Sądu Dyscyplinarnego i Wyższego 
         Sądu Dyscyplinarnego oraz wskazuje liczbę członków sądów dyscyplinarnych
         wybieranych odpowiednio przez zgromadzenia ogólne
         sędziów Sądu Najwyższego, Naczelnego Sądu Administracyjnego,
         zebranie zgromadzeń ogólnych sędziów sądów apelacyjnych, 
         zebranie przedstawicieli zgromadzeń ogólnych sędziów w sądach 
         wojewódzkich oraz przez Zgromadzenie Sędziów Sądów Wojskowych.";
 2) w art. 3:
    a) ust. 2 otrzymuje brzmienie:
          "2. Kandydatury na stanowiska sędziów sądów wojskowych, 
             przedstawiane przez Zgromadzenie Sędziów Sądów Wojskowych,
             są zgłaszane Radzie przez Ministra Sprawiedliwości 
             w porozumieniu z Ministrem Obrony Narodowej, którzy 
             mogą wyrazić opinię o kandydatach.",
    b) po ust. 3 dodaje się ust. 4 w brzmieniu:
          "4. Kandydatury na stanowiska sędziów sądów wojskowych może 
             zgłosić również Minister Sprawiedliwości w porozumieniu z 
             Ministrem Obrony Narodowej.".
                                    
                                Art. 70.
§ 1. Do sądów wojskowych, sędziów oraz ławników tych sądów stosuje się 
    odpowiednio przepisy art. 5-8, art. 23-26, art. 36, 36{1}, 42-47, art. 49, art. 
    52{1} § 2, art. 53, 54, 56, art. 59 § 1 pkt 4 i § 3, art. 61, 67, 68 § 2, art. 69 
    § 1, art. 70, 72, 75, 78, 81, 83, 84, 85 § 2, art. 87, 88 § 2-4, art. 89-96, 
    art. 98-106, art. 111, 133 § 1 pkt 5, art. 141 § 3, art. 143, 144 § 3 i art. 
    145-148 ustawy z dnia 20 czerwca 1985 r. - Prawo o ustroju sądów powszechnych
    (Dz.U. z 1994 r. Nr 7, poz. 25, Nr 77, poz. 355, Nr 91, poz. 
    421, Nr 105, poz. 509, z 1995 r. Nr 34, poz. 163 i Nr 81, poz. 406, z 1996 
    r. Nr 77, poz. 367 oraz z 1997 r. Nr 75, poz. 471, Nr 98, poz. 604 i Nr 
    106, poz. 679), z tym że:
    1) określone w tych przepisach czynności sądu wojewódzkiego bądź prezesa
      tego sądu wykonuje wojskowy sąd okręgowy bądź prezes tego 
      sądu,
    2) uprawnienie określone w art. 72 § 1 przysługuje, jeżeli sędzia sądu 
      wojskowego nie nabył wcześniej prawa do urlopu dodatkowego określonego
      w przepisach o służbie wojskowej żołnierzy zawodowych,
    3) uprawnienia określone w art. 146-148 przysługują w wypadku określonym
      w art. 61 niniejszej ustawy.
§ 2. W sprawach nie uregulowanych w ustawie prawa i obowiązki sędziów, 
    asesorów sądów wojskowych oraz aplikantów w sądach wojskowych określają
    przepisy o służbie wojskowej żołnierzy zawodowych.
§ 3. Uposażenie sędziów, asesorów i aplikantów, o których mowa w § 2, 
    określają przepisy o uposażeniu żołnierzy, z tym że nie może być ono niższe
    od wynagrodzenia sędziów, asesorów i aplikantów sądów powszechnych
    na stanowiskach równorzędnych, ustalonych przez Prezydenta Rzeczypospolitej
    Polskiej.
§ 4. W stosunku do sędziów, asesorów i aplikantów, o których mowa w § 2, 
    nie stosuje się art. 17 ust. 1 ustawy z dnia 30 czerwca 1970 r. o służbie 
    wojskowej żołnierzy zawodowych (Dz.U. z 1997 r. Nr 10, poz. 55, Nr 28, 
    poz. 153, Nr 106, poz. 678 i Nr 107, poz. 688) w części dotyczącej służby 
    kontraktowej.
                                Art. 71.
Do pracowników sądów wojskowych stosuje się odpowiednio przepisy ustawy z 
dnia 16 września 1982 r. o pracownikach urzędów państwowych (Dz.U. Nr 31, 
poz. 214, z 1984 r. Nr 35, poz. 187, z 1988 r. Nr 19, poz. 132, z 1989 r. Nr 4, 
poz. 24, Nr 34, poz. 178 i poz. 182, z 1990 r. Nr 20, poz. 121, z 1991 r. Nr 55, 
poz. 234, Nr 88, poz. 400 i Nr 95, poz. 425, z 1992 r. Nr 54, poz. 254 i Nr 90, 
poz. 451, z 1994 r. Nr 136, poz. 704,  z 1995 r. Nr 132, poz. 640, z 1996 r. Nr 
89, poz. 402 i Nr 106, poz. 496 oraz z 1997 r. Nr 98, poz. 604), a w sprawach 
nie uregulowanych także w przepisach tej ustawy - przepisy Kodeksu pracy.
                                Art. 72.
Do czasu powołania dyrektora departamentu, o którym mowa w art. 5 § 4, nie 
dłużej niż przez okres 6 miesięcy, funkcje przewidziane dla niego w ustawie 
sprawuje Prezes Izby Wojskowej Sądu Najwyższego, a funkcje tego departamentu
- organy nadzoru sądowego Izby Wojskowej Sądu Najwyższego.
                                Art. 73.
§ 1. Sędziowie, którzy w dniu wejścia w życie ustawy są sędziami wojskowych 
    sądów garnizonowych i wojskowych sądów okręgowych, pozostają nadal 
    na dotychczasowych stanowiskach służbowych.
§ 2. Przepis § 1 stosuje się odpowiednio do aplikantów i asesorów sądów garnizonowych.
§ 3. Sędziowie wojskowi w Izbie Wojskowej Sądu Najwyższego, wykonujący 
    dotychczas czynności nadzoru administracyjnego nad sądami wojskowymi, 
    oraz sędziowie wojskowi wyznaczeni na stanowiska w Biurze Nadzoru 
    Pozainstancyjnego w Izbie Wojskowej Sądu Najwyższego stają się z 
    dniem wejścia w życie ustawy sędziami wojskowych sądów okręgowych.
§ 4. Sędziowie, o których mowa w § 3, mogą być wyznaczeni na stanowiska 
    służbowe w:
    1) Biurze Nadzoru Pozainstancyjnego w Izbie Wojskowej Sądu Najwyższego,
    2) departamencie, o którym mowa w art. 5 § 4,
    3) wojskowym sądzie okręgowym.
§ 5. Wyznaczenia, o którym mowa w § 4 pkt 3, dokonuje Minister Sprawiedliwości
    w porozumieniu z Ministrem Obrony Narodowej.
                                Art. 74.
Po wejściu w życie ustawy kadencję, o której mowa w art. 10 § 2, rozpoczyna 
Prezes Wojskowego Sądu Okręgowego w Warszawie.
                                Art. 75.
Ilekroć w innych ustawach jest mowa o szefie sądu wojskowego lub jego zastępcy,
należy przez to rozumieć prezesa sądu wojskowego lub jego zastępcę.
                                Art. 76.
Postępowanie dyscyplinarne wszczęte przed dniem wejścia w życie niniejszej 
ustawy prowadzi się nadal według przepisów dotychczasowych.
                                    
                                Art. 77.
Do osób, które rozpoczęły staż asesorski lub aplikację sądową w sądach wojskowych
przed dniem wejścia w życie ustawy, stosuje się przepisy dotychczasowe.
                                    
                                Art. 78.
Do czasu wydania przepisów wykonawczych przewidzianych w ustawie, nie 
dłużej jednak niż przez okres 6 miesięcy, a w zakresie dotyczącym art. 18 § 3 
- 3 miesięcy od dnia wejścia w życie ustawy, zachowują moc przepisy dotychczas
obowiązujące, o ile nie są z nią sprzeczne.
                                    
                                Art. 79.
Traci moc ustawa z dnia 8 czerwca 1972 r. o ustroju sądów wojskowych 
(Dz.U. Nr 23, poz. 166, z 1989 r. Nr 73, poz. 436, z 1991 r. Nr 113, poz. 491, z 
1995 r. Nr 89, poz. 443, z 1996 r. Nr 7, poz. 44 i z 1997 r. Nr 98, poz. 604).
                                    
                                Art. 80.
Ustawa wchodzi w życie z dniem 1 stycznia 1998 r.
