



Dz.U. z 2001 r. Nr 97, poz. 1050
                                        
                                        
                                     USTAWA
                             z dnia 5 lipca 2001 r.
                                        
                                    o cenach
                                        
                                        
                                     Art. 1.
1. Ustawa określa:
   1) zasady i tryb kształtowania cen towarów i usług,
   2) sposoby informowania o charakterystyce jakościowej oraz o cenach
     oferowanych towarów i usług,
   3) skutki nieprzestrzegania jej uregulowań.
2. Przepisów ustawy nie stosuje się do:
   1) cen w obrocie pomiędzy osobami fizycznymi, z których żadna nie jest
     przedsiębiorcą,
   2) cen ustalanych na podstawie odrębnych ustaw, w zakresie uregulowanym w
     tych ustawach.
                                        
                                     Art. 2.
1. Ceny towarów i usług uzgadniają strony zawierające umowę, z zastrzeżeniem
  ust. 2.
2. Ograniczenia swobody uzgadniania cen mogą być wprowadzone wyłącznie na
  podstawie art. 4, 5 i 8.
                                        
                                     Art. 3.
1. Użyte w ustawie określenia oznaczają:
   1) cena - wartość wyrażoną w jednostkach pieniężnych, którą kupujący jest
     obowiązany zapłacić przedsiębiorcy za towar lub usługę; w cenie uwzględnia
     się podatek od towarów i usług oraz podatek akcyzowy, jeżeli na podstawie
     odrębnych przepisów sprzedaż towaru (usługi) podlega obciążeniu podatkiem
     od towarów i usług oraz podatkiem akcyzowym,
   2) cena jednostkowa towaru (usługi) - cenę ustaloną za jednostkę określonego
     towaru (usługi), którego ilość lub liczba jest wyrażona w jednostkach
     miar, w rozumieniu przepisów o miarach,
   3) charakterystyka jakościowa towaru (usługi) - właściwości (cechy), skład,
     parametry techniczne towaru (usługi) oraz jego zgodność z określoną normą
     lub innym dokumentem normatywnym w rozumieniu odrębnych przepisów,
   4) kształtowanie cen - uzgadnianie cen między stronami umowy lub ich
     ustalanie w trybie art. 4, 5 i 8,
   5) lecznictwo zamknięte - zakłady opieki zdrowotnej, o których mowa w art. 2
     ust. 1 pkt 1 ustawy z dnia 30 sierpnia 1991 r. o zakładach opieki
     zdrowotnej (Dz.U. Nr 91, poz. 408, z 1992 r. Nr 63, poz. 315, z 1994 r. Nr
     121, poz. 591, z 1995 r. Nr 138, poz. 682 i Nr 141, poz. 692, z 1996 r. Nr
     24, poz. 110, z 1997 r. Nr 104, poz. 661 i Nr 121, poz. 769, z 1998 r. Nr
     106, poz. 668, Nr 117, poz. 756 i Nr 162, poz. 1115, z 1999 r. Nr 28, poz.
     255 i 256 i Nr 84, poz. 935, z 2000 r. Nr 3, poz. 28, Nr 12, poz. 136, Nr
     43, poz. 489, Nr 84, poz. 948 i Nr 114, poz. 1193, Nr 120, poz. 1268 oraz
     z 2001 r. Nr 5, poz. 45),
   6) marża handlowa - różnicę między ceną płaconą przez kupującego a ceną
     uprzednio zapłaconą przez przedsiębiorcę, wynikającą z kosztów i zysku
     przedsiębiorcy; marża handlowa może być wyrażona kwotowo lub w procentach,
   7) cena urzędowa i marża handlowa urzędowa - cenę i marżę handlową ustaloną
     w rozporządzeniu wydanym przez właściwy organ administracji rządowej lub w
     uchwale wydanej przez organ stanowiący właściwej jednostki samorządu
     terytorialnego,
   8) przedsiębiorca - podmiot prowadzący działalność gospodarczą w rozumieniu
     ustawy z dnia 19 listopada 1999 r. - Prawo działalności gospodarczej
     (Dz.U. Nr 101, poz. 1178, z 2000 r. Nr 86, poz. 958 i Nr 114, poz. 1193
     oraz z 2001 r. Nr 49, poz. 509), a także osoby prowadzące działalność
     wytwórczą w rolnictwie w zakresie upraw rolnych oraz chowu i hodowli
     zwierząt, ogrodnictwa, warzywnictwa, leśnictwa i rybactwa śródlądowego,
   9) towar - rzecz, jak również energię oraz prawa majątkowe zbywalne,
  10) usługa - czynność świadczoną odpłatnie, wymienioną w klasyfikacjach
     wydanych na podstawie przepisów o statystyce publicznej.
2. Ilekroć w ustawie jest mowa o:
   1) cenie - rozumie się przez to również stawkę taryfową,
   2) marży handlowej - rozumie się przez to także prowizję,
   3) organie nadzoru - rozumie się przez to organ Inspekcji Handlowej,
     Inspekcji Skupu i Przetwórstwa Artykułów Rolnych, Inspekcji
     Farmaceutycznej, Inspekcji Sanitarnej lub Inspekcji Weterynaryjnej.
                                        
                                     Art. 4.
1. W razie szczególnych zagrożeń dla właściwego funkcjonowania gospodarki
  państwa Rada Ministrów może, w drodze rozporządzenia, określić wykaz towarów
  lub usług, na które ustala się ceny urzędowe i marże handlowe urzędowe, z
  zastrzeżeniem art. 5 i 8.
2. W wykazie, o którym mowa w ust. 1, Rada Ministrów uwzględni towary lub
  usługi mające podstawowe znaczenie dla kosztów utrzymania konsumentów oraz
  ustali okres stosowania cen urzędowych i marż handlowych urzędowych.
3. Minister właściwy do spraw finansów publicznych ustala, w drodze
  rozporządzenia, ceny urzędowe i marże handlowe urzędowe na towary i usługi,
  określone w wykazie, o którym mowa w ust. 1, mając na względzie równoważenie
  interesów konsumentów i przedsiębiorców zajmujących się wytwarzaniem i
  obrotem tymi towarami lub świadczeniem tych usług.
                                     Art. 5.
1. Ceny urzędowe hurtowe i detaliczne ustala się na środki farmaceutyczne i
  materiały medyczne objęte, na podstawie przepisów o powszechnym ubezpieczeniu
  zdrowotnym, wykazem leków podstawowych i uzupełniających oraz wykazem leków i
  materiałów medycznych przepisywanych bezpłatnie, za opłatą ryczałtową lub
  częściową odpłatnością w związku z chorobami zakaźnymi lub psychicznymi,
  upośledzeniem umysłowym oraz niektórymi chorobami przewlekłymi, wrodzonymi
  lub nabytymi.
2. Ceny urzędowe hurtowe i detaliczne ustala się również na inne środki
  farmaceutyczne i materiały medyczne objęte wykazem, o którym mowa w ust. 3.
3. Minister właściwy do spraw zdrowia, po zasięgnięciu opinii Kas Chorych, może
  określić, w drodze rozporządzenia, wykaz środków farmaceutycznych i
  materiałów medycznych nieobjętych wykazami, o których mowa w ust. 1, jeżeli
  są stosowane wyłącznie w lecznictwie zamkniętym i finansowane w całości ze
  środków publicznych, uwzględniając w szczególności:
   1) istotny udział kosztów danego środka farmaceutycznego i materiału
     medycznego w wydatkach ponoszonych przez zakłady lecznictwa zamkniętego na
     farmakoterapię, diagnostykę lub pielęgnację chorych,
   2) istotne znaczenie dla prowadzonej terapii.
4. Minister właściwy do spraw zdrowia, w porozumieniu z ministrem właściwym do
  spraw finansów publicznych, ustali, w drodze rozporządzenia, ceny urzędowe
  hurtowe i detaliczne na środki farmaceutyczne i materiały medyczne objęte
  wykazami, o których mowa w ust. 1 i 3, mając na względzie równoważenie
  interesów konsumentów i przedsiębiorców zajmujących się wytwarzaniem i
  obrotem tymi środkami i materiałami oraz biorąc pod uwagę możliwości
  płatnicze systemu powszechnego ubezpieczenia zdrowotnego, w oparciu o
  kryteria ustalone w art. 7 ust. 3.
                                        
                                     Art. 6.
1. Przedsiębiorcy zajmujący się wytwarzaniem i obrotem środkami
  farmaceutycznymi i materiałami medycznymi objętymi wykazami, o których mowa w
  art. 5 ust. 1 i 3:
   1) przedkładają informacje niezbędne do ustalenia cen urzędowych, na wniosek
     ministra właściwego do spraw zdrowia,
   2) mogą składać wnioski o ustalenie cen urzędowych do ministra właściwego do
     spraw zdrowia.
 2. Minister właściwy do spraw zdrowia, w porozumieniu z ministrem właściwym do
  spraw finansów publicznych, określi, w drodze rozporządzenia:
   1) zakres informacji i wniosków, o których mowa w ust. 1, zawierający w
     szczególności:
     a) oznaczenie przedsiębiorcy, jego siedzibę i adres,
     b) nazwę środka farmaceutycznego lub materiału medycznego,
     c) wnioskowaną cenę wraz z uzasadnieniem,
     d) koszty produkcji,
     e) wielkość realizowanych dostaw w okresie poprzedzającym złożenie
       informacji lub wniosku i deklarowanych w okresie późniejszym,
     f) dzienny koszt terapii oraz średni koszt standardowej terapii,
     g) strukturę i wielkość sprzedaży, na obszarze Rzeczypospolitej Polskiej,
   2) sposób i terminy przedkładania informacji oraz tryb i terminy
     rozpatrywania wniosków i informacji, uwzględniając, iż maksymalny okres
     rozpatrywania wniosku lub informacji nie może przekroczyć 90 dni, licząc
     od dnia ich złożenia, z tym że w przypadku konieczności uzupełnienia
     danych niezbędnych do ustalenia ceny urzędowej termin ten liczy się od
     dnia otrzymania uzupełnienia oraz że w przypadku gdy procedura ustalania
     ceny urzędowej występuje łącznie z rozpatrywaniem wniosku o umieszczenie
     danego środka farmaceutycznego na wykazach, o których mowa w art. 5 ust.
     1, łączny termin nie może przekroczyć 180 dni, licząc od dnia otrzymania
     kompletnych informacji. W przypadku wniosku o obniżenie ceny urzędowej
     procedura ustalenia ceny nie może przekroczyć 30 dni.
                                        
                                     Art. 7.
1. Przy ministrze właściwym do spraw zdrowia tworzy się Zespół do Spraw
  Gospodarki Lekami, zwany dalej "Zespołem".
2. W skład Zespołu wchodzi po trzech przedstawicieli ministra właściwego do
  spraw zdrowia, ministra właściwego do spraw finansów publicznych i ministra
  właściwego do spraw gospodarki. W pracach Zespołu mogą uczestniczyć trzej
  przedstawiciele Kas Chorych, wyłonieni w trybie określonym w ust. 8 pkt 4.
 Członkowie Zespołu oraz ich małżonkowie, zstępni i wstępni w linii prostej
  nie mogą być właścicielami, posiadać akcji lub udziałów oraz zasiadać we
  władzach spółek i przedsiębiorstw zajmujących się wytwarzaniem i obrotem
  środkami farmaceutycznymi i materiałami medycznymi.
3. Do zadań Zespołu należy przygotowywanie i przedstawianie ministrowi
  właściwemu do spraw zdrowia stanowisk w zakresie ustalania wykazów oraz cen
  urzędowych środków farmaceutycznych i materiałów medycznych, z uwzględnieniem
  w szczególności następujących kryteriów:
   1) poziomu cen w krajach o zbliżonej wysokości dochodu narodowego na jednego
     mieszkańca,
   2) konkurencyjności cenowej,
   3) wpływu leku na bezpośrednie koszty leczenia,
   4) wielkości realizowanych dostaw w okresie poprzedzającym złożenie wniosku
     lub informacji i deklarowanych w okresie późniejszym,
   5) kosztów produkcji,
   6) udowodnionej skuteczności leku,
   7) znaczenia leku w zwalczaniu chorób o znacznym zagrożeniu
     epidemiologicznym i cywilizacyjnym,
   8) marża hurtowa liczona przez przedsiębiorcę prowadzącego obrót hurtowy od
     ceny urzędowej hurtowej wynosi 9,91%, przy czym w przypadku gdy stopy
     procentowe ustalane przez Radę Polityki Pieniężnej ulegną obniżeniu o
     więcej niż 30% w stosunku do ich wysokości obowiązującej w dniu wejścia w
     życie ustawy, marża ta powinna ulec obniżeniu co najmniej o 10%,
   9) marża detaliczna liczona przez przedsiębiorcę prowadzącego obrót apteczny
     wynosi:
           Cena hurtowa w     Marża detaliczna
                 w               liczona
               złotych        od ceny hurtowej
               0 - 3,60              40%
             3,61 - 4,80           1,44 zł
             4,81 - 6,50             30%
             6,51 - 9,75           1,95 zł
            9,76 - 14,00             20%
            14,01 - 15,55          2,80 zł
            15,56 - 30,00            18%
            30,01 - 33,75          5,40 zł
            33,76 - 50,00            16%
            50,01 - 66,67          8,00 zł
           66,68 - 100,00            12%
           powyżej 100,00           12 zł
   
    przy czym w przypadku gdy średnia marża detaliczna realizowana przez obrót
     apteczny w obrocie środkami farmaceutycznymi i materiałami medycznymi, o
     których mowa w art. 5 ust. 1, ulegnie obniżeniu więcej niż o 3 pkt
     procentowe, dopuszcza się podwyższenie tych wysokości do poziomu
     zapewniającego realizację średniej marży z dnia wejścia ustawy w życie.
4. Minister właściwy do spraw zdrowia w uzgodnieniu z ministrem właściwym do
  spraw finansów publicznych, ogłasza marże hurtową i detaliczną, przyjęte do
  ustalania urzędowych cen hurtowych i detalicznych środków farmaceutycznych i
  materiałów medycznych, o których mowa w art. 5 ust. 1 i 2, zgodnie z zasadami
  określonymi w art. 7 ust. 3 pkt 8 i 9.
5. Zespół przygotowuje, w drodze uchwały, stanowiska, o których mowa w ust. 3,
  w oparciu o informacje i wnioski, o których mowa w art. 6 ust. 1, oraz
  składane na podstawie przepisów o powszechnym ubezpieczeniu zdrowotnym
  wnioski o umieszczenie danego środka farmaceutycznego i materiału medycznego
  w wykazach, o których mowa w art. 5 ust. 1.
6. Zespół informuje przedsiębiorcę o przyczynach nieuwzględnienia jego wniosku
  o umieszczenie w wykazach, o których mowa w art. 5 ust. 1, lub wnioskowanej
  przez niego ceny urzędowej. Przedsiębiorca może zwrócić się w terminie 14 dni
  od dnia otrzymania tego stanowiska o ponowne rozpatrzenie wniosku lub
  informacji:
   1) w zakresie ustalenia wykazów - do ministra właściwego do spraw zdrowia,
   2) w zakresie ustalenia ceny urzędowej - do ministra właściwego do spraw
     zdrowia, działającego w porozumieniu z ministrem właściwym do spraw
     finansów publicznych.
7. Do postępowania, o którym mowa w ust. 6, nie stosuje się przepisów Kodeksu
  postępowania administracyjnego.
8. Minister właściwy do spraw zdrowia określi, w drodze zarządzenia:
   1) regulamin Zespołu określający jego organizację, sposób i tryb działania,
     a także sposób wyłaniania przewodniczącego Zespołu,
   2) zasady obsługi organizacyjno-technicznej Zespołu,
   3) zasady finansowania działalności Zespołu,
   4) tryb wyłaniania przedstawicieli Kas Chorych.
                                        
                                     Art. 8.
1. Rada gminy może ustalać ceny urzędowe za usługi przewozowe transportu
  zbiorowego oraz za przewozy taksówkami na terenie gminy. W mieście stołecznym
  Warszawie uprawnienia te przysługują Radzie Warszawy.
2. Rada powiatu może ustalać ceny urzędowe za usługi przewozowe transportu
  zbiorowego na terenie powiatu.
3. Rada gminy określa strefy cen (stawki taryfowe) obowiązujące przy przewozie
  osób i ładunków taksówkami.
                                        
                                     Art. 9.
Ceny urzędowe i marże handlowe urzędowe mają charakter cen i marż handlowych
maksymalnych, chyba że organ administracji publicznej, w przepisach wydanych na
podstawie ustawy, ustali inaczej.
                                        
                                    Art. 10.
1. Z zastrzeżeniem przepisów szczególnych, przy uzgadnianiu ceny umownej oraz
  przy stosowaniu ceny urzędowej przedsiębiorca ma obowiązek określić, w formie
  pisemnej, w sposób dostępny dla kupującego, szczegółową charakterystykę
  jakościową towaru (usługi), a także wskazać kraj pochodzenia towaru, jeżeli
  został on wprowadzony na polski obszar celny.
2. Rada Ministrów, po zasięgnięciu opinii właściwej organizacji zrzeszającej
  producentów oraz organizacji, której celem statutowym jest ochrona interesów
  konsumentów, określi, w drodze rozporządzenia, wykaz towarów (usług), do
  których nie ma zastosowania obowiązek określania szczegółowej charakterystyki
  jakościowej towaru lub usługi albo wskazania kraju pochodzenia towaru, w
  przypadku gdy spełnienie obowiązku określenia szczegółowej charakterystyki
  jakościowej towaru lub usługi i wskazania kraju pochodzenia towaru
  stanowiłoby nadmierne obciążenie dla przedsiębiorcy ze względu na specyficzne
  warunki sprzedaży lub z uwagi na charakter towaru.
                                        
                                    Art. 11.
1. Przedsiębiorca będący producentem ma obowiązek obniżyć cenę, w przypadkach,
  gdy towar nie posiada wymaganych cech określonych w charakterystyce
  jakościowej, o której mowa w art. 10 ust. 1, bądź posiada wady polegające na
  zmniejszeniu ilości, masy lub objętości towaru albo uszkodzenia, chyba że
  przy dołożeniu staranności wymaganej w stosunkach sprzedaży danego rodzaju
  nie mógł wiedzieć o wadzie towaru. Taki sam obowiązek ciąży na sprzedawcy
  towaru.
2. Cena powinna być obniżona w stopniu odpowiadającym zaistniałym wadom lub
  uszkodzeniom, o których mowa w ust. 1.
3. Przedsiębiorca ma obowiązek uwidocznić przyczynę obniżki ceny lub
  poinformować konsumenta o tej przyczynie w sposób zwyczajowo przyjęty w
  miejscu oferowania towaru, również innym niż miejsce sprzedaży.
4. Organ nadzoru, stwierdzając w wyniku przeprowadzonej kontroli wady lub
  uszkodzenia, o których mowa w ust. 1, oraz jednoczesny brak odpowiedniej
  obniżki ceny, określa ich rodzaj i stopień w formie decyzji, od której służy
  odwołanie na zasadach określonych w Kodeksie postępowania administracyjnego.
5. W przypadku gdy decyzja, o której mowa w ust. 4, stała się ostateczna:
   1) organ nadzoru niezwłocznie występuje z wnioskiem do właściwego miejscowo
     urzędu skarbowego o wszczęcie postępowania i wydanie decyzji, o której
     mowa w art. 13 ust. 4,
   2) przedsiębiorca stosujący cenę zawyżoną, ponosi koszty badań wykonanych w
     toku postępowania, o którym mowa w ust. 4 i w art. 13 ust. 4.
                                        
                                    Art. 12.
1. Towar przeznaczony do sprzedaży detalicznej oznacza się ceną.
2. W miejscach sprzedaży detalicznej i świadczenia usług uwidacznia się, z
  zastrzeżeniem ust. 3, ceny jednostkowe towarów i usług w sposób zapewniający
  prostą i nie budzącą wątpliwości informację o ich wysokości, a w odniesieniu
  do cen urzędowych - także o ich rodzaju (cena urzędowa) oraz o przyczynach
  wprowadzenia obniżek cen.
3. Minister właściwy do spraw finansów publicznych, w porozumieniu z ministrem
  właściwym do spraw gospodarki oraz po zasięgnięciu opinii Prezesa Urzędu
  Ochrony Konkurencji i Konsumentów określi, w drodze rozporządzenia,
  szczegółowe zasady uwidaczniania cen towarów i usług oraz sposób oznaczania
  ceną towarów przeznaczonych do sprzedaży, w tym przypadki, w których przez
  wyznaczony okres nie jest wymagane oznaczanie towarów ceną lub uwidacznianie
  cen jednostkowych, mając na uwadze potrzebę zapewnienia dostępności
  informacji o cenie, uwzględniając w szczególności przypadki, gdy oznaczenie
  towaru ceną lub uwidocznienie ceny jednostkowej jest utrudnione ze względu na
  charakter towaru, rodzaj miejsca sprzedaży lub świadczenia usługi albo
  rozmiar działalności prowadzonej przez przedsiębiorcę.
                                    Art. 13.
1. Przedsiębiorca, który nie obniżył ceny w przypadkach, o których mowa w art.
  11, lub stosował ceny albo marże handlowe z naruszeniem przepisów ustawy i w
  ten sposób osiągnął kwotę nienależną, jest obowiązany do jej zwrotu
  kupującemu.
2. Jeżeli właściwy organ nadzoru uprawniony z mocy odrębnych przepisów do
  kontroli cech (właściwości) towarów lub organ kontroli uprawniony, z mocy
  odrębnych przepisów, do badania prawidłowości stosowania cen i marż
  handlowych, stwierdzi po rozpoczęciu kontroli, że kwota nienależna, o której
  mowa w ust. 1, nie została zwrócona kupującemu, przedsiębiorca jest
  obowiązany, z zastrzeżeniem ust. 3, niezależnie od zobowiązania wobec
  kupującego, wpłacić do budżetu państwa kwotę dodatkową w wysokości 150 %
  kwoty nienależnej. Obowiązek wpłaty do budżetu kwoty dodatkowej ciąży na
  przedsiębiorcy również wtedy, gdy zwrócił on kupującemu kwotę nienależną po
  rozpoczęciu kontroli.
3. Do budżetu państwa podlega przekazaniu również kwota nienależna, jeżeli
  uprawniony do jej otrzymania kupujący nie jest znany. Jeżeli nienależna kwota
  została wpłacona przez przedsiębiorcę, przed rozpoczęciem kontroli przez
  właściwy organ, przepisów o kwocie dodatkowej nie stosuje się.
4. Decyzję o określeniu nienależnej kwoty i ustaleniu kwoty dodatkowej,
  podlegających przekazaniu do budżetu państwa, wydaje urząd skarbowy właściwy
  ze względu na siedzibę lub miejsce zamieszkania przedsiębiorcy, na wniosek
  organu przeprowadzającego kontrolę, który stwierdzi okoliczności, o których
  mowa w ust. 1 i 2.
5. Inspektor kontroli skarbowej, który w toku prowadzonej kontroli stwierdzi
  nieprawidłowości, o których mowa w ust. 1 i 2, wydaje decyzję określającą
  nienależną kwotę, o której mowa w ust. 3, i ustalającą kwotę dodatkową, o
  której mowa w ust. 2, podlegające przekazaniu do budżetu państwa. W przypadku
  gdy nabywca jest znany, inspektor kontroli skarbowej w zakresie stwierdzonych
  nieprawidłowości wydaje wynik kontroli i przekazuje go do właściwego urzędu
  skarbowego.
6. Decyzja o określeniu nienależnej kwoty i o ustaleniu kwoty dodatkowej nie
  może być wydana, jeżeli od końca roku, w którym pobrano niewłaściwą cenę lub
  marżę handlową, upłynął okres pięciu lat.
7. Do postępowania w sprawach cen, o którym mowa w ust. 4-6 stosuje się
  odpowiednio przepisy działu III i IV ustawy z dnia 29 sierpnia 1997 r. Ordynacja
podatkowa (Dz.U. Nr 137, poz. 926 i Nr 160, poz. 1083, z 1998 r. Nr
  106, poz. 668 oraz z 1999 r. Nr 11, poz. 95 i Nr 92, poz. 1062, z 2000 r. Nr
  94, poz. 1037, Nr 116, poz. 1216, Nr 120, poz. 1268 i Nr 122, poz. 1315 oraz
  z 2001 r. Nr 16, poz. 166, Nr 39, poz. 459 i Nr 42, poz. 476).
8. Wpłaty z tytułu kwot nienależnych i dodatkowych, o których mowa w ust. 5,
  stanowią dochód budżetu państwa i są dokonywane na rachunek urzędu skarbowego
  właściwego ze względu na siedzibę lub miejsce zamieszkania przedsiębiorcy
  zobowiązanego do ich uiszczenia.
                                    Art. 14.
1. Jeżeli przedsiębiorca w sposób uporczywy nie wykonuje obowiązków, o których
  mowa w art. 12, wojewódzki inspektor Inspekcji Handlowej nakłada na niego, w
  drodze decyzji, karę pieniężną w wysokości stanowiącej równowartość od 1000
  do 5000 EURO.
2. Od decyzji, o której mowa w ust. 1, przedsiębiorcy służy odwołanie do
  Głównego Inspektora Inspekcji Handlowej.
                                        
                                    Art. 15.
W ustawie z dnia 6 lutego 1997 r. o powszechnym ubezpieczeniu zdrowotnym (Dz.U.
Nr 28, poz. 153 i Nr 75, poz. 468, z 1998 r. Nr 117, poz. 756, Nr 137, poz. 887,
Nr 144, poz. 929 i Nr 162, poz. 1116, z 1999 r. Nr 45, poz. 439, Nr 49, poz.
483, Nr 63, poz. 700, Nr 70, poz. 777, Nr 72, poz. 802, Nr 109, poz. 1236 i Nr
110, poz. 1255 i 1256, z 2000 r. Nr 12, poz. 136, Nr 18, poz. 230, Nr 95, poz.
1041 i Nr 122, poz. 1311 i 1324 oraz z 2001 r. Nr 8, poz. 64 i Nr 52, poz. 539)
wprowadza się następujące zmiany:
1) w art. 37:
   a) w ust. 5 w zdaniu wstępnym wyrazy "Minister Zdrowia i Opieki Społecznej
     po zasięgnięciu opinii Naczelnej Rady Lekarskiej i Naczelnej Rady
     Aptekarskiej" zastępuje się wyrazami "Minister właściwy do spraw zdrowia,
     po zasięgnięciu opinii Kas Chorych, Naczelnej Rady Lekarskiej oraz
     Naczelnej Rady Aptekarskiej",
   b) ust. 6 otrzymuje brzmienie:
     "6. Rozporządzenie, o którym mowa w ust. 5, minister właściwy do spraw
       zdrowia wydaje, uwzględniając w szczególności konieczność zapewnienia
       ochrony zdrowia społeczeństwa, dostępność leków oraz bezpieczeństwo ich
       stosowania, a także możliwości płatnicze systemu powszechnego
       ubezpieczenia zdrowotnego.";
2) w art. 38 ust. 8 otrzymuje brzmienie:
   "8. Minister właściwy do spraw zdrowia może, po zasięgnięciu opinii Kas
     Chorych, w drodze rozporządzenia, ustalić limity cen materiałów
     medycznych, o których mowa w art. 39 ust. 1.",
3) art. 39 ust. 1 i 2 otrzymują brzmienie:
      "Art. 39. 1. Osobom chorującym na choroby zakaźne lub psychiczne oraz
             upośledzonym umysłowo, a także chorującym na niektóre choroby
             przewlekłe, wrodzone lub nabyte, leki i materiały medyczne mogą
             być przepisywane bezpłatnie, za opłatą ryczałtową lub częściową
             odpłatnością.
         2. Minister właściwy do spraw zdrowia, po zasięgnięciu opinii Kas
           Chorych, Naczelnej Rady Lekarskiej, Naczelnej Rady Aptekarskiej,
           określi, w drodze rozporządzenia:
           1) wykaz chorób, o których mowa w ust. 1,
           2) wykaz leków i materiałów medycznych, które ze względu na choroby,
             określone w wykazie, o którym mowa w pkt 1, mogą być przepisywane
             bezpłatnie, za opłatą ryczałtową lub częściową odpłatnością,
             uwzględniając w szczególności konieczność zapewnienia ochrony
             zdrowia społeczeństwa, dostępność leków oraz bezpieczeństwo ich
             stosowania, a także możliwości płatnicze systemu powszechnego
             ubezpieczenia zdrowotnego.";
4) po art. 39 dodaje się art. 39a i 39b w brzmieniu:
      "Art. 39a. 1. Producent lub importer leków i materiałów medycznych, zwany
             dalej "wnioskodawcą", może składać do ministra właściwego do spraw
             zdrowia wnioski o ich umieszczenie w wykazach, o których mowa w
             art. 37 ust. 5 pkt 1 i art. 39 ust. 2 pkt 2.
         2. Wnioski, o których mowa w ust. 1, powinny zawierać w szczególności:
           1) oznaczenie wnioskodawcy, jego siedzibę i adres,
           2) nazwę i proponowaną cenę leku lub materiału medycznego,
           3) wielkość realizowanych dostaw w okresie poprzedzającym złożenie
             wniosku i deklarowanych w okresie późniejszym,
           4) dzienny koszt terapii oraz średni koszt standardowej terapii,
           5) uzasadnienie wniosku i proponowanej ceny.
         3. Wnioski, o których mowa w ust. 1, rozpatruje Zespół do Spraw
           Gospodarki Lekami, działający na podstawie art. 7 ustawy z dnia
           ..... o cenach (Dz.U. Nr .... poz. ...), zwany dalej "Zespołem".
         4. W przypadku nieuwzględnienia wniosku Zespół informuje wnioskodawcę,
           wskazując uzasadnienie zajętego stanowiska. Wnioskodawca może, w
           terminie 14 dni od dnia otrzymania tego stanowiska, zwrócić się do
           ministra właściwego do spraw zdrowia o ponowne rozpatrzenie wniosku.
         5. Do postępowania, o którym mowa w ust. 4, nie stosuje się przepisów
           Kodeksu postępowania administracyjnego.
       Art. 39b. Minister właściwy do spraw zdrowia określa, w drodze
              rozporządzenia:
           1) szczegółowy zakres informacji zawartych we wnioskach, o których
             mowa w art. 39a ust. 1,
           2) sposób składania oraz tryb i terminy rozpatrywania wniosków, o
             których mowa w art. 39a ust. 1, uwzględniając w szczególności, że
             rozpatrywanie wniosku nie powinno trwać dłużej niż 90 dni, licząc
             od dnia jego złożenia, z tym że w przypadku konieczności
             uzupełnienia danych niezbędnych do umieszczenia danego środka
             farmaceutycznego i materiału medycznego we właściwym wykazie termin
             ten liczy się od dnia otrzymania uzupełnienia, oraz że w przypadku
             gdy procedura umieszczenia środka farmaceutycznego i materiału
             medycznego, na wykazach, o których mowa w art. 37 ust. 5 pkt 1 i
             art. 39 ust. 2 pkt 2 występuje łącznie z rozpatrywaniem informacji
             lub wniosku o ustalenie ceny urzędowej, łączny termin nie może
             przekroczyć 180 dni, licząc od dnia otrzymania kompletnych
             informacji.".
                                        
                                    Art. 16.
Do postępowań wszczętych i niezakończonych do dnia wejścia w życie ustawy mają
zastosowanie przepisy dotychczasowe.
                                    Art. 17.
 Do czasu wydania przepisów wykonawczych określonych w niniejszej ustawie, nie
dłużej jednak niż przez rok od dnia jej wejścia w życie, pozostają w mocy
przepisy wykonawcze wydane na podstawie:
   1) ustawy, o której mowa w art. 19,
   2) dotychczasowych przepisów art. 37 ust. 5 i art. 39 ust. 2 ustawy, o
     której mowa w art. 15.
                                        
                                    Art. 18.
1. W celu przygotowania po raz pierwszy stanowisk w zakresie ustalania cen
  urzędowych i marż handlowych urzędowych na pochodzące z importu środki
  farmaceutyczne i materiały medyczne objęte wykazami, o których mowa w art. 37
  ust. 5 pkt 1 i art. 39 ust. 2 ustawy, o której mowa w art. 15, w brzmieniu
  obowiązującym przed dniem wejścia w życie niniejszej ustawy, Zespół może
  zwrócić się do przedsiębiorców zajmujących się obrotem tymi środkami i
  materiałami o informacje niezbędne do przygotowywania tych stanowisk.
2. Informacje, o których mowa w ust. 1, są przedkładane w zakresie i w terminie
  wskazanym przez Zespół.
                                        
                                    Art. 19.
Traci moc ustawa z dnia 26 lutego 1982 r. o cenach (Dz.U. z 1988 r. Nr 27, poz.
195, z 1990 r. Nr 34, poz. 198, z 1991 r. Nr 100, poz. 442, z 1993 r. Nr 11,
poz. 50, z 1994 r. Nr 111, poz. 536, z 1996 r. Nr 106, poz. 496, z 1997 r. Nr
54, poz. 348 i Nr 160, poz. 1085, z 1998 r. Nr 106, poz. 668 oraz z 2000 r. Nr
12, poz. 136, Nr 62, poz. 718,  Nr 73, poz. 852 i Nr 120, poz. 1268).
                                        
                                    Art. 20.
Ustawa wchodzi w życie po upływie 3 miesięcy od dnia ogłoszenia, z wyjątkiem
art. 7 i art. 18, które wchodzą w życie po upływie 30 dni od dnia ogłoszenia.
