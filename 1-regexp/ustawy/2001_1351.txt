



Dz.U. z 2001 r. Nr 123, poz. 1351
                                        
                                        
                                        
                                        
                                     USTAWA
                           z dnia 24 sierpnia 2001 r.
                                        
    o ostateczności rozrachunku w systemach płatności i systemach rozrachunku
         papierów wartościowych oraz zasadach nadzoru nad tymi systemami
                                        
                                   Rozdział 1
                                 Przepisy ogólne
                                        
                                     Art. 1
Użyte w ustawie określenia oznaczają:
   1) system płatności - podlegające prawu polskiemu prawne powiązania pomiędzy
     co najmniej trzema instytucjami, w tym co najmniej jedną z instytucji, o
     których mowa w pkt 5 lit. a)-e) lub lit. h), z wyłączeniem uczestnika
     pośredniego, w ramach których obowiązują wspólne dla tych uczestników
     zasady realizacji ich zleceń rozrachunku, o których mowa w pkt 12 lit. a),
   2) system rozrachunku papierów wartościowych - podlegające prawu polskiemu
     prawne powiązania pomiędzy co najmniej trzema instytucjami, w tym co
     najmniej jedną z instytucji, o których mowa w pkt 5 lit. a)-e) lub lit.
     h), z wyłączeniem uczestnika pośredniego, w ramach których obowiązują
     wspólne dla tych uczestników zasady realizacji ich zleceń rozrachunku, o
     których mowa w pkt 12 lit. b),
   3) system - systemy, o których mowa w pkt 1 i 2,
   4) inne państwo członkowskie - inne niż Rzeczpospolita Polska państwo, które
     jest członkiem Unii Europejskiej oraz Islandia, Liechtenstein i Norwegia,
   5) instytucja - każdy z następujących podmiotów, który jest uczestnikiem
     systemu płatności lub systemu rozrachunku papierów wartościowych,
     odpowiedzialny za wykonanie zobowiązań wynikających z realizacji zleceń
     rozrachunku w systemie:
     a) Narodowy Bank Polski, zwany dalej "NBP",
     b) bank centralny innego państwa,
     c) bank krajowy, oddział banku zagranicznego oraz instytucja kredytowa w
       rozumieniu ustawy z dnia 29 sierpnia 1997 r. - Prawo bankowe (Dz.U. Nr
       140, poz. 939, z 1998 r. Nr 160, poz. 1063 i Nr 162, poz. 1118, z 1999
       r. Nr 11, poz. 95 i Nr 40, poz. 399, z 2000 r. Nr  93, poz. 1027, Nr 94,
       poz. 1037, Nr 114, poz. 1191, Nr 116, poz. 1216, Nr 119, poz. 1252 i Nr
       122, poz. 1316 oraz z 2001 r. Nr 8, poz. 64 i Nr ..., poz. ...),
       spółdzielcza kasa oszczędnościowo-kredytowa oraz Krajowa Spółdzielcza
       Kasa Oszczędnościowo-Kredytowa,
     d) dom maklerski w rozumieniu ustawy z dnia 21 sierpnia 1997 r. - Prawo o
       publicznym obrocie papierami wartościowymi (Dz.U. Nr 118, poz. 754 i Nr
       141, poz. 945, z 1998 r. Nr 107, poz. 669 i Nr 113, poz. 715, z 2000 r.
       Nr 22, poz. 270, Nr 60, poz. 702 i 703, Nr 94, poz. 1037, Nr 103, poz.
       1099, Nr 114, poz. 1191, Nr 116, poz. 1216 i Nr 122, poz. 1316 oraz z
       2001 r. Nr 8, poz. 64),
     e) zagraniczna osoba prawna, o której mowa w art. 52 ustawy wymienionej w
       lit. d),
     f) zagraniczna osoba prawna, prowadząca na terenie Rzeczypospolitej
       Polskiej działalność maklerską na podstawie art. 52a ustawy wymienionej
       w lit. d),
     g) mające siedzibę na terytorium Rzeczypospolitej Polskiej i lokujące na
       własny rachunek środki pieniężne na rynku papierów wartościowych:
         - zakład ubezpieczeń w rozumieniu przepisów o działalności
           ubezpieczeniowej,
         - fundusz inwestycyjny w rozumieniu przepisów o funduszach
           inwestycyjnych,
         - fundusz emerytalny w rozumieniu przepisów o organizacji i
           funkcjonowaniu funduszy emerytalnych,
     h) organ władzy publicznej,
     i) podmiot objęty gwarancjami, udzielonymi przez organ władzy publicznej,
     j) podmiot, którego siedziba znajduje się poza terytorium innych państw
       członkowskich, prowadzący działalność analogiczną do działalności
       instytucji kredytowej, o której mowa w lit. c), lub zagranicznej osoby
       prawnej, o której mowa w art. 52 i art. 52a ustawy wymienionej w lit.
       d),
     k) inny niż wymieniony w lit. a)-j) uczestnik systemu rozrachunku papierów
       wartościowych, ponoszący odpowiedzialność za wykonanie zobowiązań
       wynikających z realizacji zleceń rozrachunku w tym systemie, pod
       warunkiem, że co najmniej trzema uczestnikami tego systemu są podmioty,
       o których mowa w lit. a)-c),
   6) partner centralny - podmiot, który działa w systemie jako wyłączny
     kontrahent dla instytucji w odniesieniu do ich zleceń rozrachunku,
   7) agent rozrachunkowy - podmiot prowadzący w ramach systemu rachunki
     rozliczeniowe dla instytucji lub partnera centralnego, poprzez które
     dokonuje rozrachunku i udziela - w zależności od posiadanych uprawnień kredytu
dla celów rozrachunkowych instytucji lub partnerowi centralnemu,
   8) izba rozliczeniowa - podmiot, do którego obowiązków należy obliczanie
     należności lub zobowiązań netto instytucji, partnera centralnego lub
     agenta rozrachunkowego,
   9) uczestnik - instytucja, partner centralny, agent rozrachunkowy lub izba
     rozliczeniowa,
  10) uczestnik pośredni - podmiot, o którym mowa w pkt 5 lit. c), związany z
     instytucją umową umożliwiającą przekazywanie jego zleceń rozrachunku do
     systemu,
  11) papiery wartościowe -  papiery wartościowe w rozumieniu art. 3 ustawy, o
     której mowa w pkt 5 lit. d),
  12) zlecenie rozrachunku:
     a) zlecenie uczestnika dotyczące przekazania kwoty pieniężnej na rachunek
       odbiorcy prowadzony przez  agenta rozrachunkowego lub inne zlecenie,
       które powoduje wykonanie lub zwolnienie z zobowiązania pieniężnego,
       zgodnie z zasadami systemu płatności, lub
     b) zlecenie uczestnika dotyczące przeniesienia papierów wartościowych w
       drodze dokonania odpowiednich zapisów w prowadzonej ewidencji papierów
       wartościowych lub w inny sposób,
  13) zagraniczne postępowanie upadłościowe - prowadzone na podstawie prawa
     innego państwa członkowskiego postępowanie sądowe lub administracyjne, w
     tym także postępowanie zabezpieczające, w ramach których mienie uczestnika
     systemu poddane jest kontroli lub zarządowi sądu lub innego organu w celu
     reorganizacji lub likwidacji uczestnika, jeżeli skutkiem tego postępowania
     jest zawieszenie realizacji zleceń rozrachunku lub nałożenie na nie
     ograniczeń,
  14) ogłoszenie upadłości:
     a) uczestnika krajowego - zgodne z rozporządzeniem Prezydenta
       Rzeczypospolitej Polskiej z dnia 24 października 1934 r. - Prawo
       upadłościowe (Dz.U. z 1991 r. Nr 118, poz. 512, z 1994 r. Nr 1, poz. 1,
       z 1995 r. Nr 85, poz. 426, z 1996 r. Nr 6, poz. 43, Nr 43, poz. 189, Nr
       106, poz. 496 i Nr 149, poz. 703, z 1997 r. Nr 28, poz. 153,  Nr 54,
       poz. 349, Nr 117, poz. 751, Nr 121, poz. 770, Nr 140, poz. 940, z 1998
       r. Nr 117, poz. 756, z 2000 r. Nr 26, poz. 306, Nr 84, poz. 948, Nr 94,
       poz. 1037 i Nr 114, poz. 1193 oraz z 2001 r. Nr 3, poz. 18) wydanie
       przez sąd właściwy w sprawach upadłości postanowienia o ogłoszeniu
       upadłości,
     b) uczestnika zagranicznego - wydanie przez zagraniczny sąd lub
       zagraniczny organ orzeczenia, postanowienia lub decyzji, którymi
       pozbawiono lub ograniczono uczestnika prawa zarządu jego majątkiem lub
       poddano kontroli celem jego reorganizacji lub likwidacji, w
       postępowaniu, o którym mowa w pkt 13,
  15) właściwe organy - organy sprawujące nadzór nad podmiotami, o których mowa
     w pkt 5 lit. c) - g) oraz i) - k),
  16) kompensowanie - przekształcenie, dla każdego uczestnika, w jedno
     zobowiązanie netto lub jedną należność netto wzajemnych zobowiązań i
     należności wynikających z przekazywanych pomiędzy uczestnikami zleceń
     rozrachunku,
  17) rachunek rozliczeniowy - prowadzony przez agenta rozrachunkowego i
     przeznaczony do dokonywania rozrachunku pomiędzy uczestnikami systemu:
     rachunek bankowy, rachunek pieniężny, rachunek papierów wartościowych lub
     konto depozytowe papierów wartościowych,
  18) przedmiot zabezpieczenia - zbywalne aktywa:
     a) na których został ustanowiony w związku z uczestnictwem w systemie
       zastaw, kaucja lub inne zabezpieczenie, lub
     b) przyjęte przez NBP, bank centralny innego państwa członkowskiego lub
       Europejski Bank Centralny, w związku z wykonywaniem zadań banku
       centralnego,
  19) podmiot prowadzący system - partner centralny, agent rozrachunkowy, izba
     rozliczeniowa lub inny podmiot określający wspólne dla uczestników systemu
     zasady realizacji ich zleceń rozrachunku.
                                        
                                     Art. 2.
Przepisy ustawy dotyczące papierów wartościowych stosuje się również do praw
majątkowych, o których mowa w art. 97 ustawy, wymienionej w art. 1 pkt 5 lit.
d).
                                        
                                     Art. 3.
W zależności od zasad funkcjonowania systemu ten sam uczestnik może działać jako
partner centralny, agent rozrachunkowy lub izba rozliczeniowa oraz realizować
część lub całość ich zadań.
                                   Rozdział 2
                            Ostateczność rozrachunków
                                        
                                     Art. 4.
1. Przepisy ustawy dotyczące skutków ogłoszenia upadłości uczestnika krajowego
  stosuje się odpowiednio w razie wydania postanowienia o otwarciu postępowania
  układowego lub orzeczenia albo decyzji o likwidacji, zawieszeniu lub
  ograniczeniu prowadzenia działalności uczestnika, skutkujących zawieszeniem
  lub ograniczeniem realizacji zleceń rozrachunku w systemie dotyczącym tego
  uczestnika.
2. Przepisy ustawy dotyczące skutków ogłoszenia upadłości uczestnika
  zagranicznego stosuje się odpowiednio do orzeczeń, postanowień lub decyzji
  wydanych wobec tego uczestnika przez zagraniczny sąd lub inny organ w ramach
  zagranicznych postępowań upadłościowych.
                                     Art. 5.
Skutki prawne wynikające z podjęcia wobec mającego siedzibę na terytorium
Rzeczypospolitej Polskiej podmiotu, będącego uczestnikiem systemu podlegającego
prawu innego państwa członkowskiego, zagranicznego postępowania upadłościowego,
odnoszące się do praw i obowiązków tego podmiotu pozostających w związku z
uczestnictwem w tym systemie, są określone przez prawo właściwe dla tego
systemu.
                                     Art. 6.
Wprowadzone do systemu zlecenie rozrachunku nie może być skutecznie odwołane
przez uczestnika albo przez osobę trzecią od momentu określonego przez zasady
funkcjonowania systemu.
                                     Art. 7.
W zakresie uregulowanym ustawą skutki ogłoszenia upadłości uczestnika krajowego
powstają z chwilą otrzymania przez NBP powiadomienia o ogłoszeniu upadłości,
wydaniu postanowienia o otwarciu postępowania układowego albo o wydaniu przez
sąd lub właściwy organ orzeczenia lub decyzji o likwidacji, zawieszeniu lub
ograniczeniu prowadzenia działalności uczestnika skutkujących zawieszeniem lub
ograniczeniem realizacji zleceń rozrachunku w systemie dotyczącym uczestnika.
                                        
                                     Art. 8.
1. W razie ogłoszenia upadłości uczestnika:
   1) jeżeli zlecenie rozrachunku zostało wprowadzone do systemu przed
     ogłoszeniem upadłości, skutki prawne wynikające z jego wprowadzenia do
     systemu oraz wyniki kompensowania są niepodważalne i wiążące dla osób
     trzecich,
   2)  jeżeli zlecenie rozrachunku zostało wprowadzone do systemu po ogłoszeniu
     upadłości i jest wykonane w dniu jej ogłoszenia,  skutki prawne wynikające
     z wprowadzenia tego zlecenia do systemu są niepodważalne i wiążące dla
     osób trzecich tylko wtedy, gdy po terminie rozrachunku agent
     rozrachunkowy, partner centralny lub izba rozliczeniowa wykażą, że nie
     wiedzieli, ani nie mogli wiedzieć o ogłoszeniu upadłości.
2. Przepisów umożliwiających zaskarżanie czynności prawnych upadłego uczestnika
  lub określających bezskuteczność czynności prawnych, dokonanych przez niego w
  związku z jego uczestnictwem w systemie, przed ogłoszeniem upadłości, nie
  stosuje się do kompensowania i jego wyników.
                                     Art. 9.
Ogłoszenie upadłości uczestnika nie wstrzymuje możliwości wykorzystania:
   1) środków pieniężnych i papierów wartościowych, zgromadzonych i zapisanych
     na jego rachunku rozliczeniowym, nieobciążonych prawem rzeczowym lub
     niebędących przedmiotem zabezpieczenia,
   2) papierów wartościowych zapisanych na rachunku rozliczeniowym uczestnika
     jako przedmiotu zabezpieczenia kredytu uzyskanego w ramach systemu w dniu
     ogłoszenia upadłości, jeżeli kredyt taki może być udostępniony w ramach
     istniejącej umowy o kredyt,
w celu wykonania zobowiązań uczestnika wynikających ze zleceń rozrachunku
wprowadzonych do systemu najpóźniej w dniu ogłoszenia upadłości.
                                    Art. 10.
1. Mienie upadłego uczestnika, określone w art. 9, a także inne aktywa
  niezbędne do wykonania obowiązków wynikających z uczestnictwa w systemie,
  powstałych przed ogłoszeniem upadłości, nie wchodzi do masy upadłości, z
  zastrzeżeniem
  ust. 3.
2. W celu wykonania obowiązków określonych w ust. 1 podmiot prowadzący system
  jest upoważniony do dysponowania tym mieniem.
3. Mienie upadłego uczestnika, o którym mowa w ust. 1, pozostałe po wykonaniu
  obowiązków wynikających z uczestnictwa w systemie, wchodzi do masy upadłości.
                                    Art. 11.
W razie ogłoszenia upadłości uczestnika systemu do jego praw i obowiązków
związanych z uczestnictwem w systemie stosuje się przepisy prawa polskiego, z
zastrzeżeniem art. 12 ust. 2 pkt 2.
                                    Art. 12.
1. W razie ogłoszenia upadłości uczestnika systemu lub podmiotu dokonującego
  operacji z NBP, bankiem centralnym innego państwa członkowskiego lub
  Europejskim Bankiem Centralnym, przedmiot zabezpieczenia ustanowionego na
  rzecz innego uczestnika w związku z uczestnictwem w systemie lub na rzecz
  tych banków nie wchodzi do masy upadłości, z zastrzeżeniem ust. 2.
2. Jeżeli przedmiotem zabezpieczenia ustanowionego na rzecz uczestnika systemu,
  NBP, banku centralnego innego państwa członkowskiego lub Europejskiego Banku
  Centralnego są papiery wartościowe, to do określenia praw tych podmiotów,
  wynikających z tych papierów, stosuje się:
   1) przepisy prawa polskiego, o ile te papiery są zapisane w rejestrze lub na
     rachunku prowadzonym na terytorium Rzeczypospolitej Polskiej,
   2) przepisy innego państwa członkowskiego, o ile te papiery są zapisane w
     rejestrze lub na rachunku prowadzonym na terytorium tego państwa.
   
                                    Art. 13.
1. O ogłoszeniu upadłości podmiotów będących uczestnikami bądź uczestnikami
  pośrednimi systemu, sądy powiadamiają NBP w dniu wydania postanowienia o
  ogłoszeniu upadłości, podając jednocześnie godzinę i minutę jego wydania.
2. Obowiązek powiadamiania NBP, o którym mowa w ust. 1, dotyczy sądów i
  właściwych organów w razie wydania orzeczenia, postanowienia albo decyzji o
  likwidacji, zawieszeniu lub ograniczeniu prowadzenia działalności uczestnika,
  skutkujących zawieszeniem lub ograniczeniem realizacji zleceń rozrachunku w
  systemie dotyczącym tego uczestnika.
3. NBP niezwłocznie po uzyskaniu informacji o wydaniu orzeczenia, postanowienia
  lub decyzji, o których mowa w ust. 1 lub 2, powiadamia o nich:
   1) podmiot prowadzący system,
   2) Komisję Papierów Wartościowych i Giełd, zwaną dalej "KPWiG", jeżeli
     decyzja dotyczy uczestnika systemu rozrachunku papierów wartościowych,
   3) właściwe władze innych państw członkowskich, zgłoszone przez te państwa
     Komisji Europejskiej.
4. Przepis ust. 3 stosuje się odpowiednio do informacji o orzeczeniach,
  postanowieniach i decyzjach wydanych w zakresie zagranicznego postępowania
  upadłościowego, otrzymanych przez NBP od właściwych władz innych państw
  członkowskich.
5. Rada Ministrów określi, w drodze rozporządzenia, sposób powiadamiania, o
  którym mowa w ust. 1, 2 i w ust. 3 pkt 1 i 2 oraz w ust. 4, uwzględniając w
  szczególności właściwości postępowania, w którym wydano orzeczenie,
  postanowienie lub decyzję, oraz możliwość wykorzystania technicznych środków
  łączności.
                                        
                                    Art. 14.
Instytucje, o których mowa w art. 1 pkt 5 lit. c)-k), są obowiązane do
udzielania każdemu, kto ma uzasadniony prawnie interes, informacji o systemach,
których są uczestnikami oraz o podstawowych zasadach ich funkcjonowania.
                                    Art. 15.
1. Przepisy art. 4-14 stosuje się do systemów rozrachunku papierów
  wartościowych prowadzonych przez Krajowy Depozyt Papierów Wartościowych S.A.,
  zwany dalej "Krajowym Depozytem" oraz do systemów prowadzonych przez NBP.
2. Przepisy art. 4-14 stosuje się także do systemów prowadzonych przez inne
  podmioty niż NBP i Krajowy Depozyt, wskazanych przez ministra właściwego do
  spraw instytucji finansowych, w drodze rozporządzenia, wydanego po
  zasięgnięciu opinii Prezesa NBP oraz KPWiG.
3. Minister właściwy do spraw instytucji finansowych wydając rozporządzenie, o
  którym mowa w ust. 2, wskazuje te systemy, w których istnieje ryzyko
  wystąpienia sytuacji, w której niewywiązanie się z zobowiązań przez
  uczestnika systemu może spowodować niewywiązanie się z zobowiązań przez
  innego jego uczestnika lub uczestników (ryzyko systemowe).
                                   Rozdział 3
                                 Zasady nadzoru
                                        
                                    Art. 16.
1. Prowadzenie systemów płatności, z wyjątkiem sytemów prowadzonych przez NBP,
  wymaga zgody Prezesa NBP.
2. Prowadzenie systemów rozrachunku papierów wartościowych, z wyjątkiem
  systemów prowadzonych przez NBP i Krajowy Depozyt, wymaga zgody KPWiG,
  wydanej po zasięgnięciu opinii Prezesa NBP.
3.  Zgody wymaga również wprowadzenie zmian w zasadach funkcjonowania systemu,
  na którego prowadzenie wymagana jest zgoda; przepisy art. 17-19 stosuje się
  odpowiednio.
                                        
                                    Art. 17.
1. Postępowanie w sprawie uzyskania zgody, o której mowa w art. 16 ust. 1 i 2,
  wszczyna się na wniosek podmiotu zamierzającego prowadzić system.
2. Wniosek składa się do organu wydającego zgodę najpóźniej na 3 miesiące przed
  planowanym terminem rozpoczęcia funkcjonowania systemu, określając w nim
  nazwę i zasady funkcjonowania systemu oraz dołączając dokumenty wskazujące:
   1) zadania podmiotu, który będzie prowadził system lub prowadzącego system,
   2) kryteria uczestnictwa w systemie,
   3) moment wprowadzenia zlecenia rozrachunku do systemu oraz moment, od
     którego zlecenie rozrachunku nie może zostać odwołane przez uczestnika lub
     osobę trzecią,
   4) zasady przekazywania, wprowadzania i wykonywania zleceń rozrachunku w
     systemie,
   5) zakres wzajemnej odpowiedzialności uczestników systemu i podmiotu
     prowadzącego system,
   6) formę prawną podmiotu zamierzającego prowadzić system.
3. Do wniosku dołącza się ponadto listę uczestników i - o ile jest to możliwe listę
uczestników pośrednich systemu, wraz z danymi o ich nazwie (firmie),
  siedzibie i miejscu prowadzenia działalności przez każdego z nich.
4. Podmioty prowadzące systemy informują organ wydający zgodę o każdej zmianie
  danych, o których mowa w ust. 3, niezwłocznie, nie później jednak niż w
  terminie 3 dni od dnia ich wystąpienia.
                                        
                                    Art. 18.
1. Zgody, o której mowa  w art. 16 ust. 1 i 2, odmawia się, jeżeli zasady
  funkcjonowania systemu:
   1) są niezgodne z przepisami prawa polskiego, lub
   2) nie zapewniają sprawnego lub bezpiecznego funkcjonowania systemu.
2. Zgoda może być uchylona, jeżeli:
   1) działanie systemu narusza przepisy prawa polskiego,
   2) działanie systemu w sposób rażący narusza sprawne lub bezpieczne jego
     funkcjonowanie,
   3) w zasadach funkcjonowania systemu zostały wprowadzone zmiany bez
     uzyskania zgody, o której mowa w art. 16 ust. 3.
3. W przypadku uchylenia zgody podmiot prowadzący system ma obowiązek
  zamknięcia systemu w oznaczonym terminie.
                                    Art. 19.
Do decyzji, o których mowa w art. 16 i art. 18, stosuje się odpowiednio art. 127
§ 3 Kodeksu postępowania administracyjnego.
                                        
                                   Rozdział 4
                              Przepisy szczegółowe
                                        
                                    Art. 20.
Jeżeli podmiotem prowadzącym system jest spółka handlowa w rozumieniu Kodeksu
spółek handlowych, na spółkę przejmującą lub spółkę nowo zawiązaną - powstałą w
związku z połączeniem lub podziałem - nie przechodzi zgoda, o której mowa w art.
16.
                                    Art. 21.
Do prowadzenia systemu nie stosuje się przepisów ustawy z dnia 19 listopada 1999
r. - Prawo działalności gospodarczej (Dz.U. Nr 101, poz. 1178, z 2000 r. Nr 86,
poz. 958 i Nr 114, poz. 1193 oraz z 2001 r. Nr 49, poz. 509) dotyczących
zezwoleń na wykonywanie działalności gospodarczej.
                                    Art. 22.
Prezes NBP, w drodze obwieszczenia, ogłasza listy podmiotów będących
uczestnikami systemów, o których mowa w art. 15, w tym także uczestników
pośrednich. W obwieszczeniu zamieszcza się nazwę (firmę), siedzibę i miejsce
prowadzenia działalności każdego z tych podmiotów, a także zmiany w tym
zakresie.
                                    Art. 23.
Prezes NBP informuje Komisję Europejską o systemach, o których mowa w art. 15.
                                   Rozdział 5
                                 Przepisy karne
                                        
                                    Art. 24.
1. Kto bez wymaganej zgody, o której mowa w art. 16, prowadzi system lub
  dokonuje zmian w zasadach jego funkcjonowania, nie wykonuje obowiązku
  zamknięcia systemu w oznaczonym terminie pomimo decyzji uchylającej zgodę na
  jego prowadzenie lub decyzji nakazującej jego zamknięcie
    podlega grzywnie do 5 000 000 zł.
2. Tej samej karze podlega, kto nie dopełnia obowiązku przekazania dokumentów,
  o którym mowa w art. 27 ust. 2.
3. Tej samej karze podlega, kto dopuszcza się czynu określonego w ust. 1 lub 2,
  działając w imieniu lub na rzecz osoby fizycznej, osoby prawnej lub jednostki
  organizacyjnej nieposiadającej osobowości prawnej.
                                        
                                    Art. 25.
1. Kto nie dopełnia obowiązku przekazania informacji, o którym mowa w art. 17
  ust. 4,
    podlega grzywnie do 500 000 zł.
2.  Tej samej karze podlega, kto dopuszcza się czynu określonego w ust. 1,
  działając w imieniu lub na rzecz osoby fizycznej, osoby prawnej lub jednostki
  organizacyjnej nie posiadającej osobowości prawnej.
                                   Rozdział 6
       Zmiany w przepisach obowiązujących, przepisy przejściowe i końcowe
                                        
                                    Art. 26.
W ustawie z dnia 21 sierpnia 1997 r. - Prawo o publicznym obrocie papierami
wartościowymi (Dz.U. Nr 118, poz. 754 i Nr 141, poz. 945, z 1998 r. Nr 107, poz.
669 i Nr 113, poz. 715, z 2000 r. Nr 22, poz. 270, Nr 60, poz. 702 i 703, Nr 94,
poz. 1037, Nr 103, poz. 1099, Nr 114, poz. 1191, Nr 116, poz. 1216 i Nr 122,
poz. 1316 oraz z 2001 r. Nr 8, poz. 64) skreśla się art. 139.
                                    Art. 27.
1. Przepisu art. 16 ust. 1 i 2 nie stosuje się do systemów w rozumieniu art. 1
  pkt 1 i 2 prowadzonych w dniu wejścia w życie ustawy.
2. Podmioty prowadzące systemy, o których mowa w ust. 1, z wyjątkiem NBP i
  Krajowego Depozytu, przekażą odpowiednio NBP w odniesieniu do systemów
  płatności lub KPWiG w odniesieniu do systemów rozrachunku papierów
  wartościowych, w terminie 3 miesięcy od dnia wejścia w życie ustawy,
  dokumenty wskazane w art. 17 ust. 2.
3. Ocena zasad funkcjonowania systemów, o których mowa w ust. 1, na podstawie
  dokumentów przekazanych zgodnie z ust. 2, dokonywana jest pod względem:
   1) zgodności z przepisami prawa polskiego,
   2) zapewnienia sprawnego i bezpiecznego funkcjonowania systemu.
4. Jeżeli zasady funkcjonowania systemu, o którym mowa w ust. 1, nie spełniają
  kryteriów wymienionych w ust. 3, Prezes NBP w odniesieniu do systemu
  płatności lub KPWiG po zasięgnięciu opinii Prezesa NBP w odniesieniu do
  systemów rozrachunku papierów wartościowych, wydaje w oznaczonym terminie:
   1) zalecenie dostosowania systemu, lub
   2) decyzję nakazującą zamknięcie systemu.
5.  Do decyzji, o których mowa w ust. 4 pkt 2, stosuje się odpowiednio art. 127
  § 3 Kodeksu postępowania administracyjnego.
                                    Art. 28.
Minister właściwy do spraw instytucji finansowych przed dniem uzyskania przez
Rzeczpospolitą Polską członkostwa w Unii Europejskiej poinformuje Komisję
Europejską, że NBP jest podmiotem, który sądy lub właściwe organy powiadamiają o
wydanych przez siebie orzeczeniach, postanowieniach lub decyzjach, o których
mowa w art. 13 ust. 1 i 2.
                                    Art. 29.
Przepisy art. 1 pkt 4 i 5 lit. f) i lit. j), art. 4-15, art. 22-23 i art. 26
stosuje się od dnia uzyskania przez Rzeczpospolitą Polską członkostwa w Unii
Europejskiej.
 
                                    Art. 30.
Ustawa wchodzi w życie z dniem 1 stycznia 2002 r.
