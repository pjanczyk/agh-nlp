



Dz.U. z 1996 r. Nr 124, poz. 585
                                 USTAWA
                       z dnia 12 września 1996 r.
                                    
          o zmianie ustawy o ubezpieczeniu społecznym rolników
                                    
                                    
                                Art. 1.
W ustawie z dnia 20 grudnia 1990 r. o ubezpieczeniu społecznym rolników 
(Dz.U. z 1993 r. Nr 71, poz. 342, z 1994 r. Nr 1, poz. 3 i z 1995 r. Nr 4, poz. 
17) wprowadza się następujące zmiany:
 1) w art. 3 dodaje się ust. 4 w brzmieniu:
          "4. Jeżeli złożony został wniosek o rentę lub emeryturę, obowiązek
             ubezpieczenia ustaje z końcem kwartału, w którym wydana
             została decyzja o przyznaniu świadczenia, jednak nie 
             wcześniej niż z końcem kwartału, w którym ubezpieczony 
             nabył to prawo.";
       
 2) po art. 3 dodaje się art. 3a w brzmieniu:
   "Art. 3a. 1. Ubezpieczenie ustaje z końcem kwartału, w którym ustały
                okoliczności uzasadniające podleganie ubezpieczeniu, z
                zastrzeżeniem ust. 3.
              2. Ubezpieczenie na wniosek ustaje także:
                  1) z końcem kwartału wskazanego w oświadczeniu 
                    ubezpieczonego, a jeżeli w oświadczeniu tym nie 
                    ma takiego wskazania - z końcem kwartału, w którym
                    oświadczenie to zostało złożone Kasie albo
                  2) z końcem kwartału poprzedzającego kwartał, w 
                    którym nastąpiło odstąpienie od ubezpieczenia w 
                    myśl art. 3 ust. 4.
              3. Jeżeli wraz z ustaniem okoliczności uzasadniających podleganie
                ubezpieczeniu z mocy ustawy, następują okoliczności
                uzasadniające objęcie ubezpieczeniem na wniosek, 
                ubezpieczenie istniejące z mocy ustawy ustaje z końcem 
                kwartału, w którym ubezpieczonemu doręczono decyzję 
                stwierdzającą ustanie ubezpieczenia z mocy ustawy.
              4. Jeżeli ustawa uzależnia ustanie ubezpieczenia od ustalenia
                prawa ubezpieczonego do emerytury lub renty, 
                ubezpieczenie ustaje z końcem kwartału, w którym wydano
                decyzję lub ogłoszono orzeczenie sądu w przedmiocie
                ustalenia tego prawa, lecz nie wcześniej niż z końcem
                kwartału, w którym ubezpieczony nabył to prawo. 
                Jeżeli ustalenie prawa do emerytury lub renty nie stało 
                się prawomocne, ubezpieczenie ulega przywróceniu.";
              
 3) po art. 5 dodaje się art. 5a w brzmieniu:
       "Art. 5a. Rolnik lub domownik, który podlegając ubezpieczeniu w 
                pełnym zakresie z mocy ustawy, nieprzerwanie co najmniej
                1 rok, podejmuje pozarolniczą działalność gospodarczą
                nie będąc pracownikiem i nie pozostając w stosunku
                służbowym, podlega nadal temu ubezpieczeniu. 
                Rolnik lub domownik może podlegać innemu ubezpieczeniu
                społecznemu wówczas, gdy złoży Zakładowi lub 
                Kasie oświadczenie, że chce podlegać innemu ubezpieczeniu
                społecznemu z tytułu pozarolniczej działalności 
                gospodarczej, o ile spełnia w tym zakresie warunki określone
                w odrębnych przepisach.";
 4) w art. 6 po pkt 11 dodaje się pkt 11a w brzmieniu:
       "11a) stwierdzeniu niezdolności do samodzielnej egzystencji - rozumie
         się przez to zaliczenie do pierwszej grupy inwalidów,";
 
 5) w art. 7 w ust. 3 po wyrazach "Emeryt lub rencista" skreśla się przecinek i 
   wyrazy "który zaprzestał prowadzenia działalności rolniczej w rozumieniu 
   art. 28 ust. 4, a także emeryt lub rencista spełniający warunki do uzyskania
   dodatku pielęgnacyjnego, o którym mowa w art. 27 ust. 1 pkt 2,";
 
 6) w art. 8 w ust. 4 po wyrazach "Monitor Polski" dodaje się wyrazy "ustaloną 
   przez Radę Rolników";
 
 7) w art. 10 w ust. 1 w pkt 2 wyrazy "jego wstępnych" zastępuje się wyrazami 
   "jego małżonka, wstępnych";
 
 8) w art. 14 po ust. 2 dodaje się ust. 2a w brzmieniu:
          "2a. Zasiłek chorobowy nie przysługuje w okresie przebywania 
             ubezpieczonego na koszt Kasy w zakładzie opieki zdrowotnej
             w celu rehabilitacji.";
 
 9) w art. 19 dodaje się ust. 4 w brzmieniu:
          "4. Rada Ministrów może określić, w drodze rozporządzenia, zasady
             wcześniejszego przechodzenia na emeryturę, na warunkach
             innych, niż określone w ust. 1 i 2.";
10) w art. 21 po ust. 2 dodaje się ust. 2a w brzmieniu:
          "2a. Niezdolność do pracy w gospodarstwie rolnym uznaje się za 
             stałą, jeżeli stwierdzone, według wiedzy medycznej, zmiany 
             w stanie zdrowia, w stopniu powodującym przeciwwskazania, 
             o których mowa w ust. 2, są nieodwracalne.";
       
11) w art. 22 w ust. 1 wyrazy "jest inwalidą I grupy w rozumieniu przepisów 
   emerytalnych" zastępuje się wyrazami "jeżeli jego niezdolność do pracy w 
   gospodarstwie rolnym jest stała";
12) w art. 36 w ust. 1:
    a) skreśla się pkt 2,
    b) w pkt 6 skreśla się wyrazy "lub umorzenia związanych z tym należności
      Kasy";
    
13) w art. 37 w ust. 1 i 2 po wyrazach "nie czekając na wezwanie," dodaje się 
   każdorazowo wyrazy "w ciągu 14 dni";
14) w art. 39 ust. 3 otrzymuje brzmienie:
          "3. Z prawomocnej decyzji ustalającej podleganie ubezpieczeniu 
             wynika obowiązek opłacania składek na ubezpieczenie w 
             wysokości i w terminach wynikających z ustawy.";
          
15) po art. 39 dodaje się art. 39a w brzmieniu:
  "Art. 39a. 1. Odbierając oświadczenie przewidziane w art. 5a,
                pracownik Kasy poucza rolnika i domownika o skutkach
                prawnych tego oświadczenia i umieszcza stosowną 
                informację na wydanej decyzji.
              2. Kasa niezwłocznie przekazuje właściwemu oddziałowi 
                Zakładu odpis decyzji stwierdzającej podleganie ubezpieczeniu
                przez osobę, o której mowa w art. 5a lub 
                ustanie ubezpieczenia takiej osoby.
              3. Kasa niezwłocznie przekazuje właściwemu oddziałowi 
                Zakładu oświadczenie przewidziane w art. 5a.
              4. Zakład niezwłocznie przekazuje właściwemu oddziałowi 
                regionalnemu Kasy odpis decyzji ustalającej podleganie 
                innemu ubezpieczeniu społecznemu, wydanej w wyniku 
                złożenia oświadczenia przewidzianego w art. 5a.";
              
16) po art. 41 dodaje się art. 41a w brzmieniu:
  "Art. 41a. W wyjątkowych przypadkach Prezes Kasy lub upoważniony
             przez niego pracownik Kasy może, na wniosek zainteresowanego,
             stosownie do okoliczności:
                  1) odroczyć termin płatności należności z tytułu składek
                    na ubezpieczenie, rozłożyć jej spłatę na raty 
                    lub umorzyć należność,
                  2) umorzyć należność Kasy z tytułu nienależnie pobranych
                    świadczeń.";
                  
17) w art. 46:
    a) w ust. 2:
       - w pkt 2 na początku dodaje się wyraz "stałej albo",
       - w pkt 3 wyrazy "badań kontrolnych" zastępuje się wyrazami "badania
         kontrolnego",
       - pkt 4 otrzymuje brzmienie:
          "4) stwierdzenia niezdolności do samodzielnej egzystencji,",
       - dodaje się pkt 5 w brzmieniu:
          "5) ustalenia wskazań do rehabilitacji",
       - w zdaniu po myślniku wyrazy "wydaje się w trybie określonym w 
         odrębnych przepisach, obowiązującym w postępowaniu o ustalenie 
         analogicznego prawa do świadczeń przysługujących pracownikom i 
         członkom ich rodzin" zastępuje się wyrazami "wydają w pierwszej 
         instancji lekarze rzeczoznawcy, a w drugiej instancji - komisje lekarskie
         Kasy.";
    b) po ust. 2 dodaje się ust. 2a w brzmieniu:
          "2a. Prezes Kasy sprawuje nadzór nad lekarzami rzeczoznawcami
             i komisjami lekarskimi Kasy. Prezes Kasy określi tryb, 
             zakres i organizację działania lekarzy rzeczoznawców i komisji
             lekarskich Kasy oraz tryb sprawowania nad nimi nadzoru.";
    
18) w art. 50 w ust. 1 w zdaniu pierwszym skreśla się wyrazy "- do wysokości 
   określonej w odrębnych przepisach -" oraz po wyrazach "za osobę pobierającą
   świadczenie" dodaje się przecinek i wyrazy "z wyjątkiem domownika."";
19) w art. 52 w ust. 1 po wyrazach "W sprawach nie uregulowanych w ustawie" 
   dodaje się wyrazy "stosuje się przepisy o organizacji i finansowaniu ubezpieczeń
   społecznych, a ponadto";
20) w art. 64:
    a) dotychczasową treść oznacza się jako ust. 1,
    b) dodaje się ust. 2 w brzmieniu:
       "2. Kasa może udzielać pomocy ubezpieczonym w rehabilitacji członków
         ich rodzin, o których mowa w art. 29 ust. 2 ustawy.";
       
21) w art. 66:
    a) w ust. 1 w zdaniu pierwszym skreśla się wyraz "dobrowolnych",
    b) w ust. 2 po wyrazach "w ust. 1" dodaje się wyrazy "oraz limity wydatków
      Kasy na ten cel";
    
22) w art. 68 ust. 2 otrzymuje brzmienie:
      "2. Posiedzenie Rady Rolników zwołuje Przewodniczący Rady z własnej
         inicjatywy, na wniosek Prezesa Kasy lub co najmniej 10 członków
         Rady bądź Ministra Rolnictwa i Gospodarki Żywnościowej.";
       
23) w art. 75 skreśla się wyrazy "na zasadach pełnego rozrachunku";
24) w art. 76 w ust. 1 po wyrazach "Prezes Kasy" dodaje się wyrazy "pod nadzorem
   Rady Rolników";
25) po art. 76 dodaje się art. 76a w brzmieniu:
       "Art. 76a. 1. Rada Rolników pełni funkcje nadzorcze nad funduszem 
                składkowym poprzez wyłonioną ze swego grona Radę 
                Nadzorczą Funduszu.
              2. Rada Rolników uchwala statut funduszu składkowego 
                określający w szczególności zakres jego działania, tworzenie
                i gospodarowanie majątkiem, sposób sprawowania
                zarządu oraz prawa i obowiązki Rady Nadzorczej 
                Funduszu.
              3. Statut, o którym mowa w ust. 2, po zatwierdzeniu przez 
                Ministra Rolnictwa i Gospodarki Żywnościowej ogłasza 
                się w Dzienniku Urzędowym Ministerstwa Rolnictwa i 
                Gospodarki Żywnościowej.";
        
26) w art. 77:
    a) w ust. 1 w zdaniu pierwszym po wyrazach "a także na finansowanie" 
      dodaje się wyrazy "bezpośrednich kosztów funkcjonowania Rady Rolników,
      kosztów zarządzania tym funduszem i wykonywania jego zobowiązań
      jako osoby prawnej oraz",
    b) w ust. 2 po wyrazach "i macierzyńskie" dodaje się wyrazy "oraz z innych
      źródeł określonych w statucie funduszu";
    
27) w art. 79:
    a) w ust. 1 po wyrazach "pokrywanych ze środków" dodaje się wyrazy 
      "funduszu składkowego lub",
    b) w ust. 2 wyrazy "4% planowanych wydatków" zastępuje się wyrazami 
      "do 4,5% planowanych wydatków funduszu składkowego i do 3,5% 
      planowanych wydatków funduszu emerytalno-rentowego";
    
28) po art. 81 dodaje się art. 81a w brzmieniu:
  "Art. 81a. 1. Prezes Kasy w porozumieniu z Radą Rolników, może
                tworzyć fundusz motywacyjny w ramach odpisu na fundusz 
                administracyjny, naliczanego z funduszu składkowego.
              2. Funduszem motywacyjnym dysponuje Prezes Kasy, w 
                porozumieniu z Przewodniczącym Rady Rolników, na 
                podstawie regulaminu uchwalonego przez Radę Rolników.
              3. Wypłaty z funduszu motywacyjnego są realizowane poza 
                limitami wynikającymi z przepisów o kształtowaniu wynagrodzeń
                w państwowej sferze budżetowej.".
              
                                Art. 2.
Rolnik lub domownik, który w dniu wejścia w życie niniejszej ustawy podlega 
innemu ubezpieczeniu społecznemu z tytułu pozarolniczej działalności gospodarczej
nie będąc pracownikiem i nie pozostając w stosunku służbowym, a 
spełnia inne warunki podlegania ubezpieczeniu społecznemu rolników z mocy 
ustawy w pełnym zakresie, może złożyć Zakładowi lub Kasie oświadczenie, że 
chce podlegać temu ubezpieczeniu z wyłączeniem innego ubezpieczenia społecznego;
art. 39a ust. 3 i 4 ustawy, o której mowa w art. 1, stosuje się odpowiednio.
                                    
                                Art. 3.
W sprawach wymienionych w art. 46 ust. 2 ustawy, o której mowa w art. 1:
    1) orzeczenie wydaje się w trybie dotychczasowym, jeżeli w tym trybie 
      nastąpiło skierowanie przez Kasę na badanie,
    2) w okresie roku od dnia wejścia w życie niniejszej ustawy Kasa może 
      kierować na badania w trybie dotychczasowym, jeżeli jest to uzasadnione
      względami organizacyjnymi.
                                    
                                Art. 4.
W ustawie z dnia 18 grudnia 1976 r. o ubezpieczeniu społecznym osób prowadzących
działalność gospodarczą oraz ich rodzin (Dz.U. z 1989 r. Nr 46, poz. 
250, z 1990 r. Nr 36, poz. 206, z 1991 r. Nr 110, poz. 474 i z 1995 r. Nr 4, poz. 
17) w art. 2 w ust. 2 wyrazy "indywidualnych i członków ich rodzin podlegają 
ubezpieczeniu określonemu w ustawie" zastępuje się wyrazami " podlegają 
ubezpieczeniu określonemu w ustawie z zastrzeżeniem przypadków określonych
w przepisach o ubezpieczeniu społecznym rolników .".
                                    
                                Art. 5.
Minister Rolnictwa i Gospodarki Żywnościowej ogłosi w Dzienniku Ustaw 
Rzeczypospolitej Polskiej jednolity tekst ustawy o ubezpieczeniu społecznym 
rolników, z uwzględnieniem zmian wynikających z przepisów ogłoszonych 
przed dniem wydania jednolitego tekstu.
                                Art. 6.
Ustawa wchodzi w życie pierwszego dnia kwartału rozpoczynającego się po 
upływie 7 dni od dnia ogłoszenia.
