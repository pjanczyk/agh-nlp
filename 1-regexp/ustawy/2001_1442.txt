



Dz.U. z 2001 r. Nr 129, poz. 1442
                                        
                                        
                                        
                                        
                                        
                                     USTAWA
                            z dnia 6 września 2001 r.
                                        
             o zmianie ustawy o rezerwach państwowych oraz zapasach
                               obowiązkowych paliw
                                        
                                        
                                     Art. l.
W ustawie z dnia 30 maja 1996 r. o rezerwach państwowych oraz zapasach
obowiązkowych paliw (Dz.U. Nr 90, poz. 404 i Nr 156, poz. 775, z 1997 r. Nr 121,
poz. 770 oraz z 2000 r. Nr 43, poz. 487) wprowadza się następujące zmiany:
1) rozdział 4 otrzymuje brzmienie:
                                   "Rozdział 4
                        Zapasy obowiązkowe paliw ciekłych
     Art. 15. 1. W celu zapewnienia bezpiecznego zaopatrzenia kraju w paliwa
             ciekłe na wypadek wystąpienia zakłóceń lub kryzysu w ich dostawach
             na rynku krajowym ustala się zapasy paliw ciekłych, których ilość
             w każdym roku kalendarzowym, z zastrzeżeniem przepisów wydanych na
             podstawie ust. 5, ma być równa ilości takich paliw z okresu 90 dni
             ich średniej dziennej wewnętrznej konsumpcji.
         2. Przez średnią dzienną wewnętrzną konsumpcję, o której mowa w ust.
           1, rozumie się średnią dzienną wielkość dostaw paliw ciekłych na
           rynek wewnętrzny w roku poprzedzającym, ustaloną na podstawie
           odpowiednich danych statystycznych.
         3. Minister właściwy do spraw gospodarki corocznie, w terminie do dnia
           31 marca, ogłasza w Dzienniku Urzędowym Rzeczypospolitej Polskiej
           "Monitor Polski", w drodze obwieszczenia, wielkość średniej dziennej
           wewnętrznej konsumpcji w roku poprzedzającym, uwzględniając dane, o
           których mowa w ust. 2.
         4. W skład zapasów, o których mowa w ust. 1, wchodzą:
           1) rezerwy gospodarcze paliw ciekłych określone w art. 3 ust. 1 pkt
             2, z wyłączeniem wyodrębnionej ich części, o której mowa w art. 3
             ust. 2,
           2) zapasy obowiązkowe paliw ciekłych, o których mowa w art. 16.
         5. Minister właściwy do spraw gospodarki określi, w drodze
           rozporządzenia, szczegółowy harmonogram osiągnięcia wymaganej ilości
           zapasów paliw ciekłych, mając na względzie potrzebę stopniowego
           osiągnięcia poziomu tych zapasów, o którym mowa w ust. 1, i biorąc
           pod uwagę możliwości ich magazynowania, stan rezerw gospodarczych
           paliw ciekłych, wielkość produkcji i importu, a także zobowiązania
           międzynarodowe Rzeczypospolitej Polskiej.
      Art. 16. 1. Wprowadza się obowiązek tworzenia i utrzymywania zapasów
             obowiązkowych paliw ciekłych przez przedsiębiorców prowadzących
             działalność gospodarczą w zakresie wytwarzania lub przetwarzania
             paliw ciekłych, zwanych dalej "producentami", oraz przez
             przedsiębiorców prowadzących działalność gospodarczą w zakresie
             przywozu paliw ciekłych na polski obszar celny, zwanych dalej
             "importerami", wpisanych do rejestru, o którym mowa w art. 17 ust.
             1.
         2. Producenci i importerzy tworzą zapasy obowiązkowe paliw ciekłych w
           zakresie tych rodzajów paliw, które są przedmiotem ich działalności.
         3. Zapasy obowiązkowe paliw ciekłych stanowią majątek przedsiębiorców
           tworzących i utrzymujących te zapasy.
     Art. 17. 1. Tworzy się rejestr producentów i importerów, zwany dalej
             "rejestrem".
         2. Rejestr prowadzi Prezes Agencji Rezerw Materiałowych.
         3. Rejestr zawiera w szczególności:
           1) dokładne oznaczenie producenta lub importera,
           2) niezbędne dane ekonomiczne i towarowe dotyczące producenta lub
             importera,
           3) informacje dotyczące magazynowania zapasów obowiązkowych paliw
             ciekłych.
         4. Minister właściwy do spraw gospodarki określi, w drodze
           rozporządzenia, szczegółowe zasady i sposób prowadzenia rejestru,
           wskazując jednocześnie dokumenty będące podstawą do dokonania wpisu
           do rejestru i uwzględniając możliwość prowadzenia rejestru w
           systemie elektronicznym pod warunkiem, że dane w nim zawarte
           znajdują potwierdzenie w dokumentach przechowywanych przez
           prowadzącego rejestr.
         5. Producenci i importerzy są obowiązani zarejestrować się w rejestrze
           w terminie 30 dni od dnia podjęcia działalności gospodarczej.
     Art. 18. Do paliw ciekłych objętych obowiązkiem, o którym mowa w art. 16
           ust. 1, zalicza się następujące grupy produktów wytwarzanych z ropy
           naftowej:
           1) benzyny silnikowe i materiały pędne do silników lotniczych,
           2) oleje napędowe do silników i materiały pędne do silników
             lotniczych na bazie nafty,
           3) oleje opałowe, z wyłączeniem olejów do silników statków morskich.
     Art. 19. 1. Zapasy obowiązkowe paliw ciekłych mogą być utrzymywane w
             postaci:
           1) paliw ciekłych,
           2) półproduktów rafinacji ropy naftowej,
           3) ropy naftowej.
         2. Zapasy utrzymywane w postaci, o której mowa w ust. l pkt 2 i 3,
           powinny umożliwiać rzeczywiste wytworzenie produktów wymienionych w
           art. 18 w ilości określonej w art. 15 ust. 1 i w rozporządzeniu
           wydanym na podstawie art. 15 ust. 5.
         3. Zapasy obowiązkowe paliw ciekłych utrzymywane w postaci półproduktu
           rafinacji ropy naftowej lub ropy naftowej powinny być obliczane
           proporcjonalnie do ilości każdej kategorii produktu otrzymanego w
           procesie przerobu ropy naftowej w poprzednim roku kalendarzowym
           przez danego producenta.
     Art. 19a. 1. Do zapasów obowiązkowych paliw ciekłych można zaliczać paliwa
             zmagazynowane:
           1) w terminalach i magazynach hurtowych,
           2) w zbiornikach rafinerii ropy naftowej, z wyłączeniem paliw
             ciekłych znajdujących się w instalacjach i rurociągach
             produkcyjnych,
           3) w zbiornikach instalacji rurociągowych,
           4) w zbiornikach i magazynach portowych,
           5) na barkach i statkach żeglugi przybrzeżnej wynajętych do
             transportowania paliw w strefie nadgranicznej, pod warunkiem
             zapewnienia możliwości bezzwłocznego przeprowadzenia kontroli stanu
             zapasów.
           6) w zbiornikowcach znajdujących się w portach docelowych, po
             załatwieniu formalności portowych i celnych zgodnie z odrębnymi
             przepisami.
         2. Do zapasów obowiązkowych paliw ciekłych nie zalicza się paliw
           znajdujących się w:
           1) złożach ropy naftowej niewydobytej,
           2) tranzycie, z przeznaczeniem do innych państw,
           3) rurociągach,
           4) cysternach kolejowych i samochodowych,
           5) zbiornikach magazynowych na stacjach paliw,
           6) magazynach o przeznaczeniu wojskowym.
         3. Do zapasów obowiązkowych paliw ciekłych nie zalicza się także
           produktów naftowych dostarczanych przez osoby zagraniczne ich
           oddziałom na terytorium Rzeczypospolitej Polskiej, jeśli produkty te
           nie stanowią importu.
         4. Minister właściwy do spraw gospodarki określi, w drodze
           rozporządzenia, szczegółowy wykaz paliw ciekłych, w zakresie których
           tworzy się zapasy obowiązkowe paliw ciekłych, mając na względzie
           obowiązujące klasyfikacje wyrobów oraz zobowiązania międzynarodowe
           Rzeczypospolitej Polskiej.
         5. Minister właściwy do spraw gospodarki określi, w drodze
           rozporządzenia, szczegółowy sposób tworzenia i ustalania ilości
           zapasów obowiązkowych paliw ciekłych gromadzonych przez producentów
           i importerów, a także szczegółowe zasady i sposób interwencyjnego
           wykorzystania tych zapasów, mając na względzie stan rezerw
           gospodarczych, sytuację na krajowym rynku paliw ciekłych oraz
           zobowiązania międzynarodowe Rzeczypospolitej Polskiej.
      Art. 19b. 1. Na zasadach określonych w umowach międzynarodowych wiążących
             Rzeczpospolitą Polską zapasy obowiązkowe paliw ciekłych mogą być
             magazynowane poza jej granicami pod warunkiem zapewnienia
             możliwości bezzwłocznego przeprowadzenia kontroli stanu zapasów i
             dysponowania nimi.
         2. Z dniem przystąpienia Rzeczypospolitej Polskiej do Unii
           Europejskiej przepis ust. 1 stosuje się do magazynowania zapasów
           obowiązkowych paliw ciekłych wyłącznie na terytoriach państw
           należących do Unii Europejskiej.
         3. Zapasy obowiązkowe paliw ciekłych utrzymywane poza granicami
           Rzeczypospolitej Polskiej nie mogą przekraczać 10% ogólnej ilości
           takich zapasów utrzymywanych przez producentów i importerów.
         4. Producenci i importerzy gromadzą zapasy obowiązkowe paliw ciekłych
           w magazynach własnych albo u przedsiębiorców zajmujących się
           magazynowaniem takich paliw (przedsiębiorca magazynujący).
         5. Producenci i importerzy mogą gromadzić i utrzymywać zapasy
           obowiązkowe paliw ciekłych u przedsiębiorców magazynujących na
           warunkach określonych w umowie.
         6. Umowa, o której mowa w ust. 5, powinna określać w szczególności:
           1) ilość magazynowanych zapasów,
           2) warunki utrzymywania odpowiedniego poziomu ilościowego i
             jakościowego magazynowanych zapasów,
           3) sposób postępowania przy magazynowaniu zapasów, ich wymianie i
             konserwacji oraz obniżaniu,
           4) okres magazynowania zapasów, przy czym okres ten nie powinien być
             krótszy niż rok kalendarzowy,
           5) wynagrodzenie za świadczone usługi magazynowania,
           6) zasady odpowiedzialności stron za niedotrzymanie warunków umowy,
           7) okres jej obowiązywania i warunki rozwiązania.
         7. W terminie 14 dni od dnia zawarcia umowy, o której mowa w ust. 5,
           producenci i importerzy są obowiązani do przekazania Agencji Rezerw
           Materiałowych kopii umowy w celu dokonania odpowiedniej adnotacji w
           rejestrze.
       Art. 19c. Producenci i importerzy mogą zlecać wykonanie swoich zadań
              innym przedsiębiorcom posiadającym koncesję na obrót paliwami
              ciekłymi lub koncesję na magazynowanie paliw ciekłych.
      Art. 19d. 1. Koszty tworzenia i utrzymywania zapasów obowiązkowych paliw
             ciekłych ponoszą producenci i importerzy.
         2. Koszty, o których mowa w ust. l, zaliczane są do kosztów
           działalności producentów i importerów.
         3. Producenci i importerzy są obowiązani do ubezpieczenia zapasów
           obowiązkowych paliw ciekłych od ognia i innych zdarzeń losowych.
      Art. 19e. 1. Prezes Agencji Rezerw Materiałowych jest uprawniony do
             przeprowadzania kontroli u producentów, importerów lub
             przedsiębiorców magazynujących.
         2. Kontrola, o której mowa w ust. 1, polega na sprawdzeniu zgodności
           stanu faktycznego ze stanem ewidencyjnym zapasów obowiązkowych paliw
           ciekłych oraz jakości tych zapasów.
         3. Osoby upoważnione przez Prezesa Agencji Rezerw Materiałowych do
           przeprowadzania kontroli są uprawnione do:
           1) wejścia na teren nieruchomości i obiektów,
           2) żądania ustnych i pisemnych wyjaśnień.
         4. Upoważnienie, o którym mowa w ust. 3, zawiera:
           1) imię, nazwisko, stanowisko służbowe osoby przeprowadzającej
             kontrolę,
           2) nazwę kontrolowanego,
           3) zakres kontroli,
           4) czas trwania kontroli.
         5. Czynności kontrolne przeprowadza się w obecności kontrolowanego lub
           osoby przez niego upoważnionej.
         6. Po przeprowadzeniu kontroli sporządza się protokół dokonanych
           czynności, który powinien zawierać wnioski i zalecenia oraz
           pouczenie o sposobie złożenia zastrzeżeń co do jego treści, przy
           czym termin do złożenia zastrzeżeń nie może być krótszy niż 7 dni,
           licząc od dnia doręczenia protokołu.
         7. Prezes Agencji Rezerw Materiałowych może wezwać producenta,
           importera lub przedsiębiorcę magazynującego do usunięcia
           stwierdzonych uchybień, na podstawie protokołu, o którym mowa w ust.
           6.
      Art. 19f. 1. W razie wystąpienia zakłóceń na krajowym rynku paliw
             ciekłych, polegających na obniżeniu dostaw paliw ciekłych na
             krajowy rynek co najmniej o 7 procent w stosunku do średniej
             dziennej wewnętrznej konsumpcji w roku poprzedzającym, lub w
             przypadku wystąpienia kryzysu na krajowym rynku paliw ciekłych,
             polegającego na obniżeniu dostaw paliw ciekłych na krajowy rynek
             więcej niż o 12 procent w stosunku do średniej dziennej
             wewnętrznej konsumpcji w roku poprzedzającym, ilość zapasów
             obowiązkowych paliw ciekłych może być obniżona w celu
             wykorzystania na bieżące potrzeby gospodarki.
         2. W przypadku wystąpienia zakłóceń na krajowym rynku paliw ciekłych,
           minister właściwy do spraw gospodarki w celu pokrycia
           zapotrzebowania na paliwa może, w drodze rozporządzenia, zezwolić na
           obniżenie ilości zapasów obowiązkowych paliw ciekłych na określonym
           obszarze kraju, określając wielkość tego obniżenia oraz sposób i
           termin odtworzenia zapasów.
         3. W przypadku, o którym mowa w ust. 2, minister właściwy do spraw
           gospodarki w celu pokrycia zapotrzebowania na paliwa może, w drodze
           decyzji, zezwolić na obniżenie ilości zapasów obowiązkowych paliw
           ciekłych przez określonych producentów lub importerów, określając
           wielkość tego obniżenia oraz sposób i termin odtworzenia zapasów.
         4. Obniżenia ilości zapasów, o których mowa w ust. 2 i 3, mogą
           obejmować okres nie dłuższy niż 60 dni.
         5. W przypadku wystąpienia kryzysu na krajowym rynku paliw ciekłych
           minister właściwy do spraw gospodarki, w drodze rozporządzenia, może
           nałożyć na producentów lub importerów obowiązek sprzedaży zapasów
           obowiązkowych paliw ciekłych, po cenie rynkowej, w celu pokrycia
           zapotrzebowania na paliwa na rynku krajowym, określając wielkość
           sprzedaży oraz sposób i termin odtworzenia tych zapasów.
         6. Wpływy uzyskane ze sprzedaży, o której mowa w ust. 5, producenci i
           importerzy przeznaczą na odtworzenie zapasów obowiązkowych paliw
           ciekłych.
         7. W szczególnie uzasadnionych przypadkach minister właściwy do spraw
           gospodarki może, w drodze decyzji, nakazać producentom lub
           importerom sprzedaż określonej ilości zapasów obowiązkowych paliw
           ciekłych, po cenie rynkowej, wskazanym podmiotom.
      Art. 19g. 1. Producenci, importerzy i przedsiębiorcy magazynujący są
             obowiązani do przekazywania Prezesowi Agencji Rezerw Materiałowych
             comiesięcznych informacji o ilości i strukturze produkcji i
             importu oraz o ilości i strukturze tworzonych i magazynowanych
             zapasów obowiązkowych paliw ciekłych w terminie 30 dni od upływu
             ostatniego dnia miesiąca, którego dotyczy przekazywana informacja,
             z zastrzeżeniem ust. 2.
         2. W przypadku wystąpienia kryzysu na krajowym rynku paliw ciekłych
           informacje, o których mowa w ust. l, powinny być przekazywane na
           każde żądanie ministra właściwego do spraw gospodarki lub Prezesa
           Agencji Rezerw Materiałowych.
         3. Do informacji, o których mowa w ust. l, przepisy ustawy z dnia 22
           stycznia 1999 r. o ochronie informacji niejawnych (Dz.U. Nr 11, poz.
           95, z 2000 r. Nr 12, poz. 136 i Nr 39, poz. 462 oraz z 2001 r. Nr
           22, poz. 247, Nr 27, poz. 298 i Nr 56, poz. 580) stosuje się
           odpowiednio.
      Art. 19h. 1. W terminie 45 dni od końca miesiąca następującego po upływie
             okresu sprawozdawczego Prezes Agencji Rezerw Materiałowych składa
             ministrowi właściwemu do spraw gospodarki półroczne sprawozdania
             dotyczące stanu zapasów obowiązkowych paliw ciekłych, ich
             struktury oraz obszarów magazynowania.
         2. Prezes Agencji Rezerw Materiałowych przekazuje bieżące informacje,
           o których mowa w ust. 1, na każde żądanie ministra właściwego do
           spraw gospodarki.";
2) w art. 23 w ust. 1:
   a) w pkt 1 skreśla się wyrazy "art. 15 ust. 1",
   b) skreśla się pkt 2;
3) po art. 23 dodaje się art. 23a w brzmieniu:
    "Art. 23a. 1.  Za naruszenia przez przedsiębiorcę wymagań ustawy polegające
             na:
           1) niedopełnieniu ciążącego na nim obowiązku tworzenia i
             utrzymywania zapasów obowiązkowych paliw ciekłych, o którym mowa w
             art. 16 ust. 1, w przewidzianym terminie i wymaganej ilości,
           2) obniżeniu ilości zapasów obowiązkowych paliw ciekłych poniżej
             poziomu określonego w rozporządzeniu ministra gospodarki wydanym na
             podstawie art. 15 ust. 5 lub w decyzji wydanej na podstawie art.
             19f ust. 3
          - Prezes Agencji Rezerw Materiałowych wymierza karę pieniężną w
           drodze decyzji, w wysokości 150% wartości niedoboru zapasów
           obowiązkowych paliw ciekłych.
         2. Za naruszenie przez przedsiębiorcę wymagań ustawy, polegające na
           niedopełnieniu obowiązku, o którym mowa w art. 19f ust. 5, Prezes
           Agencji Rezerw Materiałowych wymierza karę pieniężną, w drodze
           decyzji, w wysokości do 15% przychodu ukaranego przedsiębiorcy,
           osiągniętego w poprzednim roku podatkowym.
         3. Niezależnie od kar pieniężnych, o których mowa w ust. 1 i 2, Prezes
           Agencji Rezerw Materiałowych, w przypadkach określonych w tych
           przepisach, może nałożyć karę pieniężną na osobę kierującą
           działalnością przedsiębiorcy, przy czym kara ta może być wymierzona
           w kwocie nie wyższej niż 300% jej miesięcznego wynagrodzenia.
         4. Od decyzji Prezesa Agencji Rezerw Materiałowych służy odwołanie do
           ministra właściwego do spraw gospodarki.
         5. W postępowaniu w sprawach odwołań od decyzji, o których mowa w ust.
           1-3, stosuje się odpowiednio przepisy Kodeksu postępowania
           administracyjnego.";
4) w art. 24:
   a) w ust. 1 wyrazy "art. 22 i 23" zastępuje się wyrazami "art. 22, 23 i
     23a",
   b) w ust. 2 wyrazy "i art. 23 ust. 1" zastępuje się wyrazami " , art. 23
     ust. 1 i art. 23a ust. 1-3".
                                     Art. 2.
1. Osiągnięcie poziomu zapasów paliw ciekłych, o którym mowa w art. 15 ust. 1
  ustawy określonej w art. 1, powinno nastąpić nie później niż do dnia 31
  grudnia 2008 r.
2. Począwszy od dnia 1 stycznia 2002 roku, przedsiębiorcy obowiązani do
  tworzenia i utrzymywania zapasów obowiązkowych paliw ciekłych na podstawie
  przepisów obowiązujących przed dniem wejścia w życie niniejszej ustawy mają
  obowiązek powiększania poziomu tych zapasów do ilości określonych w
  rozporządzeniu wydanym na podstawie art. 15 ust. 5 ustawy, o której mowa w
  art. 1.
3. Począwszy od dnia 1 stycznia 2002 roku, przedsiębiorcy prowadzący w dniu 31
  grudnia 2001 r. działalność gospodarczą w zakresie produkcji lub importu
  paliw ciekłych, którzy na podstawie przepisów obowiązujących przed dniem
  wejścia w życie niniejszej ustawy nie byli obowiązani do tworzenia i
  utrzymywania zapasów obowiązkowych paliw ciekłych, są obowiązani do tworzenia
  i utrzymywania zapasów obowiązkowych paliw ciekłych w ilości odpowiadającej
  co najmniej ilości średniej siedmiodniowej produkcji lub importu,
  zrealizowanych przez danego przedsiębiorcę w roku poprzednim, przy czym w
  dniu 31 grudnia 2008 r. są obowiązani do uzyskania poziomu tych zapasów w
  ilości określonej w rozporządzeniu wydanym na podstawie art. 15 ust. 5
  ustawy, o której mowa w art. 1.
4. W przypadku przedsiębiorców, którzy po dniu wejścia w życie niniejszej
  ustawy rozpoczną działalność gospodarczą w zakresie produkcji lub importu
  paliw ciekłych, podstawą obliczenia wymaganej w pierwszym roku ich
  działalności ilości zapasów obowiązkowych paliw ciekłych jest zadeklarowana
  na dany rok przez przedsiębiorcę produkcja lub import.
5. Przedsiębiorcy, o których mowa w ust. 4, w kolejnych latach swej
  działalności są obowiązani do tworzenia i utrzymywania zapasów obowiązkowych
  paliw ciekłych w ilości odpowiadającej co najmniej ilości średniej
  siedmiodniowej produkcji lub importu, zrealizowanych przez danego
  przedsiębiorcę w roku poprzednim, przy czym w dniu 31 grudnia 2008 r. są
  obowiązani do uzyskania poziomu tych zapasów w ilości określonej w
  rozporządzeniu wydanym na podstawie art. 15 ust. 5 ustawy, o której mowa w
  art. 1.
6. Przedsiębiorcy, o których mowa w ust. 2 i 3, są obowiązani zarejestrować się
  w rejestrze utworzonym i prowadzonym stosownie do przepisów art. 17 ust. 1-3
  ustawy, o której mowa w art. 1, w terminie 30 dni od dnia wejścia w życie
  niniejszej ustawy.
                                        
                                     Art. 3.
Do dnia wydania przepisów wykonawczych przewidzianych w rozdziale 4 ustawy, o
której mowa w art. 1, w brzmieniu nadanym niniejszą ustawą, nie dłużej jednak
niż przez okres sześciu miesięcy od dnia jej wejścia w życie, zachowują moc
dotychczasowe przepisy wykonawcze, jeżeli nie są z nią sprzeczne.
                                        
                                     Art. 4.
Ustawa wchodzi w życie z dniem 1 stycznia 2002 r.
