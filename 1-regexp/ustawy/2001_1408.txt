



Dz.U. z 2001 r. Nr 128, poz. 1408
                                      
  
                                        
                                     USTAWA
                            z dnia 6 września 2001 r.
                                        
         o materiałach i wyrobach przeznaczonych do kontaktu z żywnością
                                        
                                        
                                     Art. 1.
1. Ustawa określa warunki wytwarzania i przetwarzania materiałów i wyrobów,
  które w stanie gotowym do użytkowania są przeznaczone do kontaktu z żywnością
  lub pozostają z nią w kontakcie oraz warunki wprowadzania do obrotu tych
  materiałów i wyrobów w celu zapewnienia bezpieczeństwa zdrowia lub życia
  człowieka.
2. Przepisów ustawy nie stosuje się do:
   1) materiałów pokrywających lub powlekających środki spożywcze, które
     stanowią część środków spożywczych i mogą być spożywane razem z tymi
     środkami,
   2) materiałów i wyrobów:
     a) używanych w instalacjach i urządzeniach wodociągowych oraz w studniach,
     b) będących przedmiotami zabytkowymi,
   3) materiałów i wyrobów przeznaczonych na eksport do państw niebędących
     członkami Unii Europejskiej.
   
                                     Art. 2.
Użyte w ustawie określenia oznaczają:
   1) materiały i wyroby - materiały i wyroby przeznaczone do kontaktu z
     żywnością w rozumieniu ustawy z dnia 11 maja 2001 r. o warunkach
     zdrowotnych żywności i żywienia (Dz.U. Nr 63, poz. 634), które w stanie
     gotowym do użytkowania są przeznaczone do kontaktu z żywnością lub
     pozostają z nią w kontakcie,
   2) producent - przedsiębiorcę w rozumieniu ustawy z dnia 19 listopada 1999
     r. - Prawo działalności gospodarczej (Dz.U. Nr 101, poz. 1178, z 2000 r.
     Nr 86, poz. 958, Nr 114, poz. 1193 oraz z 2001 r. Nr 49, poz. 509 i Nr 67,
     poz. 679), który wytwarza, przetwarza, sprowadza z zagranicy lub wprowadza
     do obrotu materiały i wyroby,
 
   3) wprowadzanie do obrotu - oferowanie do nabycia odpłatnie lub nieodpłatnie
     oraz sprzedaż hurtową lub detaliczną materiałów i wyrobów wytworzonych w
     kraju lub przywiezionych z zagranicy w celu ich dystrybucji lub
     użytkowania,
   4) żywność - żywność w rozumieniu ustawy, o której mowa w pkt 1.
   
                                     Art. 3.
1. Materiały i wyroby wprowadzane do obrotu użytkowane w normalnych lub
  możliwych do przewidzenia warunkach nie mogą powodować:
   1) migracji polegającej na przenikaniu substancji z tych materiałów i
     wyrobów do żywności w ilościach stanowiących zagrożenie dla zdrowia lub
     życia człowieka,
   2) zmian w składzie żywności lub zmian powodujących pogorszenie się jej cech
     organoleptycznych.
2. Materiały i wyroby powinny być wytwarzane lub przetwarzane tak, aby w
  normalnych lub możliwych do przewidzenia warunkach ich użytkowania spełniały
  wymagania, o których mowa w ust. 1.
3. W procesie wytwarzania lub przetwarzania materiałów i wyrobów stosuje się
  substancje dozwolone znajdujące się w wykazach, o których mowa w ust. 5, albo
  dopuszczone do stosowania na podstawie pozwolenia, o którym mowa w art. 4
  ust. 1.
4. Producent jest obowiązany posiadać dokumentację potwierdzającą, że materiały
  i wyroby spełniają wymagania określone w ustawie.
5. Minister właściwy do spraw zdrowia w porozumieniu z ministrem właściwym do
  spraw gospodarki oraz ministrem właściwym do spraw środowiska określi, w
  drodze rozporządzeń:
   1) wykaz substancji, których stosowanie jest dozwolone w procesie
     wytwarzania lub przetwarzania materiałów i wyrobów z tworzyw sztucznych, z
     uwzględnieniem dopuszczalnych limitów migracji, o której mowa w ust. 1 pkt
     1, lub zawartości oraz innych ograniczeń i specyfikacji dla tych
     substancji, a także sposób sprawdzania zgodności tych materiałów i wyrobów
     z ustalonymi limitami,
   2) wykaz substancji, których stosowanie jest dozwolone w procesie
     wytwarzania lub przetwarzania materiałów i wyrobów z innych tworzyw niż
     określone w pkt 1, z uwzględnieniem dopuszczalnych limitów migracji, o
     której mowa w ust. 1 pkt 1, lub zawartości oraz innych ograniczeń i
     specyfikacji dla tych substancji, a także sposób sprawdzania zgodności
     tych materiałów i wyrobów z ustalonymi limitami,
 - uwzględniając substancje objęte wykazem przyjętym przez Komisję Europejską.
                                     Art. 4.
1. Stosowanie w procesie wytwarzania lub przetwarzania materiałów i wyrobów
  substancji innych niż określone w wykazach, o których mowa w art. 3 ust. 5
  pkt. 1 i 2, zwanych dalej "nowymi substancjami" wymaga uzyskania pozwolenia.
2. Wprowadzanie do obrotu przywiezionych z zagranicy materiałów i wyrobów
  wytworzonych z udziałem nowych substancji, o których mowa w ust. 1 wymaga
  uzyskania pozwolenia.
                                     Art. 5.
1. Pozwolenia, o których mowa w art. 4, wydaje na wniosek producenta Główny
  Inspektor Sanitarny.
2. Wniosek o wydanie pozwolenia powinien zawierać:
   1) imię i nazwisko albo nazwę oraz adres lub siedzibę producenta, a w
     odniesieniu do materiałów i wyrobów przywiezionych z zagranicy " również
     nazwę kraju, w którym zostały wytworzone,
   2) nazwę i charakterystykę nowej substancji objętej wnioskiem,
   3) określenie zastosowania nowej substancji oraz uzasadnienie technologiczne
     stosowania tej substancji.
3. Do wniosku o wydanie pozwolenia producent jest obowiązany dołączyć:
   1) odpis, wyciąg albo zaświadczenie z Krajowego Rejestru Sądowego,
   2) dokumentację pozwalającą na ocenę nowej substancji.
4. Minister właściwy do spraw zdrowia określi, w drodze rozporządzenia, zakres
  dokumentacji, o której mowa w ust. 3 pkt 2 uwzględniając właściwości
  fizykochemiczne oraz wyniki badań, a także jednostki naukowe właściwe do
  wydawania opinii ze względu na przedmiot wniosku, mając na względzie
  zapewnienie bezpieczeństwa zdrowia lub życia człowieka.
5. Koszty opinii, o których mowa w ust. 4 ponosi producent ubiegający się o
  pozwolenie.
                                     Art. 6.
1. Główny Inspektor Sanitarny wydaje pozwolenie, jeżeli stosowanie nowej
  substancji w materiałach i wyrobach nie spowoduje naruszenia wymagań, o
  których mowa w art. 3 ust. 1.
2. Główny Inspektor Sanitarny odmawia wydania pozwolenia, jeżeli z
  dokumentacji, o której mowa w art. 5 ust. 3 pkt 2 wynika, że stosowanie nowej
  substancji przy wytwarzaniu lub przetwarzaniu materiałów i wyrobów albo
  wprowadzanie do obrotu tych materiałów i wyrobów mogą stanowić zagrożenie dla
  zdrowia lub życia człowieka.
3. Wydawanie, odmowa wydania i cofnięcie pozwolenia następuje w drodze decyzji
  administracyjnej.
                                     Art. 7.
Pozwolenie wydaje się na okres 2 lat, jednakże wygasa ono w dniu umieszczenia
nowej substancji w wykazie, o którym mowa w art. 3 ust. 5.
                                     Art. 8.
1. Pozwolenie podlega cofnięciu w przypadku, gdy:
   1) wniosek o wydanie pozwolenia lub załączona do wniosku dokumentacja
     zawiera nieprawdziwe dane,
   2) producent wprowadza do obrotu materiały i wyroby z naruszeniem warunków
     określonych w pozwoleniu,
   3) producent narusza określone w pozwoleniu warunki stosowania nowej
     substancji,
   4) badania naukowe wykażą, że stosowanie nowych substancji zagraża zdrowiu
     lub życiu człowieka,
   5) Komisja Europejska odmówi umieszczenia nowej substancji w wykazie, o
     którym mowa w art. 14 ust. 2.
2. Decyzji w sprawie cofnięcia pozwolenia nadaje się rygor natychmiastowej
  wykonalności.
                                     Art. 9.
Pozwolenie powinno zawierać:
   1) imię i nazwisko albo nazwę oraz adres lub siedzibę producenta,
   2) nazwę nowej substancji,
   3) charakterystykę nowej substancji,
   4) określenie warunków stosowania nowej substancji,
   5) określenie rodzaju materiałów i wyrobów, do których wytwarzania lub
     przetwarzania może być używana nowa substancja,
   6) określenie sposóbu znakowania materiałów i wyrobów zawierających nowe
     substancje.
   
                                    Art. 10.
W zakresie nieuregulowanym w ustawie do postępowania w sprawie pozwoleń stosuje
się przepisy Kodeksu postępowania administracyjnego.
                                    Art. 11.
Producent posiadający pozwolenie jest obowiązany poinformować Głównego
Inspektora Sanitarnego o wystąpieniu wszelkich zmian i okoliczności, które były
podane we wniosku i dokumentacji składanych przy ubieganiu się o wydanie
pozwolenia w terminie do 7 dni od ich wystąpienia.
                                    Art. 12.
Główny Inspektor Sanitarny prowadzi rejestr wydanych pozwoleń.
                                    Art. 13.
O wydaniu i cofnięciu pozwolenia Główny Inspektor Sanitarny powiadamia w
terminie do 7 dni ministra właściwego do spraw zdrowia.
                                    Art. 14.
1. O wydaniu oraz cofnięciu pozwolenia minister właściwy do spraw zdrowia
  zawiadamia Komisję Europejską oraz właściwe organy państw członkowskich Unii
  Europejskiej w terminie 2 miesięcy od dnia wydania albo cofnięcia pozwolenia.
  Do zawiadomienia dołącza się kopię pozwolenia.
2. Minister właściwy do spraw zdrowia na wniosek producenta, złożony za
  pośrednictwem Głównego Inspektora Sanitarnego, występuje do Komisji
  Europejskiej o umieszczenie nowej substancji określonej w pozwoleniu, o
  którym mowa w art. 4 ust. 1 na liście substancji dozwolonych do stosowania w
  państwach członkowskich Unii Europejskiej. Do wystąpienia dołącza się
  dokumentację, o której mowa w art. 5 ust. 3 pkt 2.
                                    Art. 15.
1. Minister właściwy do spraw zdrowia, w razie otrzymania nowych danych
  wskazujących, że stosowanie substancji, o których mowa w art. 3 ust. 5 lub
  art. 4, zagraża zdrowiu lub życiu człowieka, w drodze rozporządzenia:
   1) zakazuje czasowo lub ogranicza wytwarzanie, przetwarzanie i wprowadzanie
     do obrotu materiałów i wyrobów z udziałem takich substancji,
   2)  nakazuje wycofanie z obrotu materiałów i wyrobów określonych w pkt 1.
 - w celu zapobiegania ujemnym skutkom dla zdrowia lub życia człowieka.
2. O wydaniu rozporządzenia, o którym mowa w ust. 1, w tym o przyczynach jego
  wydania, minister właściwy do spraw zdrowia powiadamia niezwłocznie Komisję
  Europejską i właściwe organy państw członkowskich Unii Europejskiej.
                                    Art. 16.
1. Materiały i wyroby wprowadzane do obrotu powinny być oznakowane, z
  zastrzeżeniem ust. 3 i 5, zgodnie z przepisami o ogólnym bezpieczeństwie
  produktów.
2. Materiały i wyroby wprowadzane do obrotu podlegają oznakowaniu w formie
  nadruków, etykiet lub ulotek informacyjnych w sposób widoczny, czytelny i
  trwały.
3. Oznakowanie powinno zawierać:
   1) określenie "do kontaktu z żywnością" lub wskazania określające
     zastosowanie materiałów i wyrobów lub symbol, którego wzór zawiera
     załącznik do ustawy,
   2) informacje o warunkach użytkowania materiałów i wyrobów, jeżeli jest to
     niezbędne dla zdrowia lub życia człowieka.
4. Materiały i wyroby wytworzone z zastosowaniem nowych substancji powinny być
  dodatkowo oznakowane w sposób określony w pozwoleniu.
5. Oznakowanie umieszcza się w odniesieniu do materiałów i wyrobów
  wprowadzanych do obrotu:
   1) detalicznego - w formie nadruku umieszczonego bezpośrednio na materiałach
     i wyrobach lub na ich opakowaniu albo na etykietach lub ulotkach
     informacyjnych dołączonych do materiałów i wyrobów,
   2) hurtowego - w sposób określony w pkt 1 oraz w dokumentach dołączonych do
     partii materiałów i wyrobów.
6. Umieszczanie oznakowań, o których mowa w ust. 3 pkt 1, nie jest obowiązkowe
  w przypadku materiałów i wyrobów, które z istoty i w sposób oczywisty są
  przeznaczone do kontaktu z żywnością.
                                    Art. 17.
W sprawach nieuregulowanych w ustawie stosuje się przepisy o warunkach
zdrowotnych żywności i żywienia.
                                    Art. 18.
 
1. Kto wytwarza, przetwarza, sprowadza z zagranicy lub wprowadza do obrotu
  materiały i wyroby niespełniające wymagań określonych w art. 3 i art. 11 lub
  oznakowane w sposób nieodpowiadający wymogom, o których mowa w art. 16
  podlega karze aresztu albo grzywny.
2. W razie popełnienia wykroczenia, o którym mowa w ust. 1, można orzec o
  przepadku przedmiotów, które służyły lub były przeznaczone do popełnienia
  wykroczenia, jeżeli nawet nie stanowiły własności sprawcy.
3. W przypadku orzeczenia środka karnego, o którym mowa w ust. 2, koszty
  zniszczenia materiałów i wyrobów określonych w ust. 1 ponosi producent.
                                    Art. 19.
Producent materiału lub wyrobu, który uzyskał świadectwo dopuszczenia ich do
obrotu wydane przez Państwowy Zakład Higieny na podstawie dotychczasowych
przepisów, dostosuje do wymagań określonych w ustawie warunki wytwarzania,
przetwarzania i wprowadzania do obrotu materiałów i wyrobów do dnia 31 grudnia
2002 r.
                                    Art. 20.
W ustawie z dnia 14 marca 1985 r. o Inspekcji Sanitarnej (Dz.U. z 1998 r. Nr 90,
poz. 575, Nr 106, poz. 668 i Nr 117, poz. 756, z 1999 r. Nr 70, poz. 778, z 2000
r. Nr 12, poz. 136 i Nr 120, poz. 1268 oraz z 2001 r. Nr 11, poz. 84, Nr 29,
poz. 320, Nr 42, poz. 473 i Nr 63, poz. 634) w art. 4 pkt 4, art. 24 ust. 1,
art. 27 ust 2, art. 29 i art. 36 ust. 3 po użytych w różnych przypadkach
wyrazach "przedmioty użytku" dodaje się użyte w różnych przypadkach wyrazy
"materiały i wyroby przeznaczone do kontaktu z żywnością".
                                    Art. 21.
W ustawie z dnia 11 maja 2001 r. o warunkach zdrowotnych żywności i żywienia
(Dz.U. Nr 63, poz. 634) w art. 60 skreśla się wyrazy "z wyjątkiem art. 37 ust. 1
pkt 1 w zakresie dotyczącym przedmiotów użytku nieobjętych niniejszą ustawą".
                                    Art. 22.
Traci moc rozporządzenie Prezydenta Rzeczypospolitej Polskiej z dnia 22 marca
1928 r. o dozorze nad artykułami żywności i przedmiotami użytku (Dz. U. Nr 36,
poz. 343, z 1934 r. Nr 110, poz. 977, z 1939 r. Nr 54, poz. 343, z 1946 r. Nr 5,
poz. 11, z 1949 r. Nr 42, poz. 311, z 1969 r. Nr 13, poz. 95 oraz z 1970 r. Nr
29, poz. 245), z tym że zachowują moc przepisy w części dotyczącej przedmiotów
użytku innych niż określone w niniejszej ustawie.
                                    Art. 23.
Z dniem przystąpienia Rzeczypospolitej Polskiej do Unii Europejskiej przepisu
art. 4 ust. 2 nie stosuje się do obywateli państw członkowskich Unii
Europejskiej.
                                    Art. 24.
Ustawa wchodzi w życie po upływie 12 miesięcy od dnia ogłoszenia, z wyjątkiem
przepisów art. 8 ust. 1 pkt 5, art. 14 i art. 15 ust. 2, które wchodzą w życie z
dniem przystąpienia Rzeczypospolitej Polskiej do Unii Europejskiej.
