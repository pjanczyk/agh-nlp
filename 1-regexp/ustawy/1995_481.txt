



                                    
Dz.U. z 1995 r. Nr 97, poz. 481 
                                    
                                    
                                    
                                    
                                USTAWA
                       z dnia 30 czerwca 1995 r.
                                    
        o stosunku Państwa do Kościoła Adwentystów Dnia Siódmego
                      w Rzeczypospolitej Polskiej
                                    
                                    
                               Rozdział 1
                            Przepisy ogólne
                                    
                                Art. 1.
 1. Ustawa określa stosunek Państwa do Kościoła Adwentystów Dnia Siódmego
   w Rzeczypospolitej Polskiej, zwanego dalej "Kościołem", oraz jego sytuację
   prawną i majątkową.
 2. W sprawach odnoszących się do Kościoła, nie uregulowanych w ustawie, 
   stosuje się powszechnie obowiązujące przepisy prawa.
 3. Wszelkie zmiany niniejszej ustawy wymagają uprzedniej opinii Zarządu 
   Kościoła.
 
                                 Art. 2.
Kościół jest częścią ogólnoświatowego Kościoła Adwentystów Dnia Siódmego i 
uznaje Generalną Konferencję Kościoła Adwentystów Dnia Siódmego za najwyższą
władzę w sprawach doktrynalnych i kanonicznych.
  
                                Art. 3.
Kościół rządzi się w swoich sprawach własnym Prawem Kościelnym i swobodnie
wykonuje władzę duchowną i jurysdykcyjną oraz zarządza swoimi sprawami.
 
                               Rozdział 2
                   Osoby prawne Kościoła i ich organy
                                    
                                Art. 4.
 1. Organizację Kościoła określa jego Statut, uchwalany przez Zjazd Kościoła, 
   zwany także "Synodem Krajowym Kościoła".
 2. Osobowość prawną posiadają:
   1) Kościół jako całość,
   2) diecezje jako terytorialne jednostki organizacyjne,
   3) Wyższe Seminarium Duchowne Kościoła Adwentystów Dnia Siódmego 
     im. Michała Beliny-Czechowskiego w Podkowie Leśnej,
   4) Chrześcijański Instytut Wydawniczy "Znaki Czasu",
   5) Dom Opieki "Samarytanin" w Bielsku-Białej,
   6) Ośrodek Radiowo-Telewizyjny "Głos Nadziei",
   7) Chrześcijańska Służba Charytatywna.
 3. Organami osób prawnych wymienionych w ust. 2 są:
   1) dla Kościoła jako całości - Zjazd Kościoła, Rada Kościoła, Zarząd Kościoła
     i Przewodniczący Kościoła,
   2) dla diecezji - przewodniczący diecezji,
   3) dla Seminarium, o którym mowa w ust. 2 pkt 3 - rektor,
   4) dla osób prawnych, o których mowa w ust. 2 pkt 4-7 - dyrektor.
 4. W sprawach majątkowych Kościół reprezentuje jego Zarząd. Do składania 
   oświadczeń woli uprawnieni są dwaj członkowie Zarządu Kościoła działający
   łącznie, w tym Przewodniczący lub jego zastępca.
 5. Zmiana nazwy lub siedziby osób prawnych wymienionych w ust. 2 może 
   być dokonana przepisami wewnątrzkościelnymi. Zmiany te, na wniosek 
   Zarządu Kościoła, ogłasza Minister-Szef Urzędu Rady Ministrów w 
   Dzienniku Urzędowym Rzeczypospolitej Polskiej "Monitor Polski".
                                    
                                Art. 5.
Inne kościelne jednostki organizacyjne mogą, na wniosek Zarządu Kościoła, 
uzyskać osobowość prawną w drodze rozporządzenia Ministra-Szefa Urzędu 
Rady Ministrów.
                                Art. 6.
 1. Kościół samodzielnie tworzy, przekształca i znosi kościelne jednostki organizacyjne,
   w tym także posiadające osobowość prawną.
 2. O faktach wymienionych w ust. 1 Zarząd Kościoła powiadamia niezwłocznie
   Ministra-Szefa Urzędu Rady Ministrów.
 3. Nowo utworzone diecezje Kościoła nabywają osobowość prawną z chwilą 
   powiadomienia Ministra-Szefa Urzędu Rady Ministrów. Odpis powiadomienia,
   z umieszczonym na nim potwierdzeniem odbioru, jest dowodem 
   uzyskania osobowości prawnej.
 4. Powiadomienie, o którym mowa w ust. 2 i 3, powinno zawierać nazwę i 
   siedzibę kościelnej osoby prawnej, a w odniesieniu do diecezji - także ich 
   zasięg terytorialny.
 5. Odpowiednie powiadomienie następuje również w przypadku powołania 
   lub odwołania osób sprawujących funkcję organu lub członka organu osoby
   prawnej, uprawnionych do składania w imieniu osób prawnych oświadczeń
   woli. Powiadomienie obejmuje imię i nazwisko, obywatelstwo oraz 
   miejsce zamieszkania.
 
                                Art. 7.
Kościelne wydawnictwa, zakłady charytatywno-opiekuńcze, szkoły, placówki 
oświatowo-wychowawcze, zakłady opieki zdrowotnej, a także zakłady gospodarcze,
nie posiadające osobowości prawnej, działają w ramach tych kościelnych 
osób prawnych, które je powołały.
                                Art. 8.
Kościelna osoba prawna nie odpowiada za zobowiązania innej kościelnej osoby
prawnej.
 
                               Rozdział 3
                          Działalność Kościoła
                                    
                                Art. 9.
Kościół swobodnie pełni swoją misję i sprawuje kult publiczny.
                                Art. 10.
 1. Kult publiczny odbywa się w obiektach i na gruntach Kościoła, w pomieszczeniach
   służących katechizacji lub organizacjom kościelnym oraz w miejscach
   udostępnionych na ten cel przez osoby upoważnione do dysponowania
   nimi.
 2. Nabożeństwa połączone z obrzędem chrztu odbywające się przy otwartych 
   akwenach nie wymagają zgłoszenia.
 3. Organizowanie imprez o charakterze religijnym na drogach publicznych 
   wymaga uzgodnienia, w zakresie bezpieczeństwa ruchu drogowego, z właściwymi
   organami rządowej administracji ogólnej bądź organami samorządu 
   terytorialnego.
 4. Przepisu ust. 3 nie stosuje się do konduktów pogrzebowych odbywających 
   się stosownie do miejscowego zwyczaju.
 5. Religijne uroczystości pogrzebowe i żałobne mogą być sprawowane na 
   cmentarzach komunalnych przy zachowaniu obowiązujących przepisów porządkowych.
 
                                Art. 11.
 1. Świętem adwentystycznym jest sobota.
 2. Wierni Kościoła mają prawo do zwolnienia od pracy i nauki na czas święta 
   adwentystycznego, to jest od zachodu słońca w piątek do zachodu słońca 
   w sobotę.
 3. Na prośbę pracownika złożoną na początku okresu zatrudnienia lub w jego
   trakcie, nie później jednak niż 7 dni przed dniem zwolnienia, zakład 
   pracy ustala dla niego indywidualny rozkład czasu pracy. Przepis ten stosuje
   się odpowiednio do uczniów i studentów, z tym że szkoły udzielając 
   zwolnień od nauki określają sposób wyrównania zaległości dydaktycznych 
   spowodowanych zwolnieniem.
 
                                Art. 12.
 1. Kościół prowadzi konfesyjne nauczanie religii w szkołach publicznych na 
   zasadach i w trybie przewidzianych w odrębnych przepisach.
 2. Oceny z religii wystawiane w punktach katechetycznych są umieszczane na 
   świadectwach wydawanych przez szkoły publiczne.
   
                                Art. 13.
 1. Kościelne osoby prawne mają prawo zakładać i prowadzić szkoły oraz inne 
   placówki oświatowo-wychowawcze i opiekuńczo-wychowawcze na zasadach
   określonych w odrębnych przepisach. Mają one charakter adwentystyczny
   i podlegają władzy kościelnej.
 2. Do nauczycieli, wychowawców i pracowników zatrudnionych w szkołach i 
   innych placówkach oświatowo-wychowawczych i oświatowo-opiekuńczych, 
   a także seminariach teologicznych i instytutach misyjnych prowadzonych 
   przez Kościół, o których mowa w art. 14 ust. 1, stosuje się odpowiednio 
   przepisy dotyczące uprawnień nauczycieli, wychowawców oraz pracowników
   zatrudnionych w szkołach i placówkach publicznych.
 3. Uczącym się w szkołach wymienionych w ust. 1 i 2 przysługują świadczenia 
   publicznych zakładów opieki zdrowotnej oraz ulgi w opłatach za przejazdy 
   środkami publicznego transportu zbiorowego na równi z uczniami szkół 
   publicznych.
 
                                Art. 14.
 1. Kościół ma prawo do zakładania i prowadzenia seminariów teologicznych, 
   zwanych także seminariami duchownymi, oraz instytutów misyjnych, w których
   kształci według własnego programu kandydatów na duchownych oraz 
   osoby świeckie przygotowujące się do realizacji misji Kościoła.
 2. Wyższe Seminarium Duchowne Kościoła Adwentystów Dnia Siódmego im. 
   Michała Beliny-Czechowskiego w Podkowie Leśnej jest wyższą szkołą teologiczną
   uprawnioną do nadawania absolwentom tytułu zawodowego licencjata
   teologii adwentystycznej. Tytuł ten jest równoważny z tytułem zawodowym
   licencjata nadawanym przez państwowe szkoły wyższe.
                                    
                                Art. 15.
 1. Kościół ma prawo do zakładania i prowadzenia szkół wyższych. Status 
   prawny tych szkół, a także tryb i zakres uznawania przez Państwo stopni i 
   tytułów nadawanych przez te szkoły regulują umowy między Ministrem 
   Edukacji Narodowej a Zarządem Kościoła.
 2. Studentom szkół, o których mowa w ust. 1 oraz w art. 14 ust. 2, przysługują
   świadczenia publicznych zakładów opieki zdrowotnej oraz ulgi w opłatach
   za przejazdy środkami publicznego transportu zbiorowego na równi 
   ze studentami państwowych szkół wyższych.
 3. Osobom pozostającym w stosunku pracy w szkołach, o których mowa w 
   ust. 1 oraz w art. 14 ust. 2, przysługują na równi z odpowiednimi pracownikami
   państwowych szkół wyższych świadczenia:
   1) publicznych zakładów opieki zdrowotnej,
   2) ubezpieczenia społecznego oraz
   3) zaopatrzenia emerytalnego pracowników i ich rodzin.
  Nauczycielom przysługują ponadto ulgi w opłatach za przejazdy środkami 
   publicznego transportu zbiorowego na równi z nauczycielami akademickimi.
 4. Poręcza się Kościołowi prawo do kształcenia kadr duchownych w Chrześcijańskiej
   Akademii Teologicznej w Warszawie w zakresie teologii adwentystycznej,
   w ramach samodzielnej jednostki naukowo-dydaktycznej utworzonej
   zgodnie z ustawą o szkolnictwie wyższym.
                                    
                                Art. 16.
 1. Studenci teologii otrzymują na czas studiów odroczenie odbywania zasadniczej
   służby wojskowej, zaś w razie ogłoszenia mobilizacji i w czasie wojny
   mogą być przeznaczeni, stosownie do potrzeb sił zbrojnych, do służby 
   sanitarnej lub służby w oddziałach obrony cywilnej.
 2. Nie powołuje się absolwentów studiów, o których mowa w ust. 1, do odbywania
   przeszkolenia wojskowego w okresie przygotowań do uzyskania 
   misji kanonicznej w ciągu 2 lat od zakończenia studiów.
 3. Duchowni po otrzymaniu misji kanonicznej przenoszeni są do rezerwy i 
   nie odbywają ćwiczeń w czasie pokoju. W razie ogłoszenia mobilizacji oraz 
   w czasie wojny mogą być oni powoływani jedynie do pełnienia funkcji kapelanów
   wojskowych.
 4. W razie ogłoszenia mobilizacji i w czasie wojny właściwe organy wojskowe, 
   w porozumieniu z Zarządem Kościoła, zapewniają pozostawienie do duszpasterskiej
   obsługi ludności niezbędnej liczby duchownych spośród tych, 
   którzy podlegają mobilizacji.
                                    
                                Art. 17.
 1. Żołnierzom pełniącym czynną służbę wojskową zapewnia się możliwość 
   swobodnego uczestniczenia w praktykach religijnych w soboty, w rozumieniu
   przepisu art. 11 ust. 2, oraz w dni świąteczne Kościoła będące dniami 
   ustawowo wolnymi od pracy, jeżeli nie koliduje to z ważnymi obowiązkami 
   służbowymi.
 2. Opiekę duszpasterską na terenie jednostek wojskowych dla żołnierzy, o 
   których mowa w ust. 1, zapewniają duchowni Kościoła w terminach i na 
   zasadach uzgodnionych z dowódcą jednostki.
 3. Duchownych, o których mowa w ust. 2, wyznacza Zarząd Kościoła w porozumieniu
   z Ministrem Obrony Narodowej.
 
                                Art. 18.
 1. Wiernym przebywającym w szpitalach, prewentoriach i sanatoriach,w domach
   pomocy społecznej i w zakładach karnych oraz osobom tymczasowo 
   aresztowanym i nieletnim przebywającym w zakładach poprawczych i 
   schroniskach dla nieletnich - zapewnia się prawo do praktyk religijnych, w 
   tym świętowania soboty i przestrzegania zasad dietetycznych.
 2. Przepis ust. 1 ma również zastosowanie do dzieci i młodzieży korzystających
   z zorganizowanych form wypoczynku.
 3. W celu zaspokojenia potrzeb, o których mowa w ust. 1 i 2, władze kościelne
   mogą wyznaczyć kapelanów dla zakładów prowadzonych przez administrację
   rządową oraz samorządową.
 4. W celu umożliwienia udziału chorych i podopiecznych w nabożeństwach 
   lub zbiorowych posługach religijnych, kierownicy właściwych zakładów 
   prowadzonych przez administrację rządową oraz samorządową udostępnią 
   odpowiednie pomieszczenia.
 5. Minister Zdrowia i Opieki Społecznej, Minister Edukacji Narodowej oraz 
   Minister Sprawiedliwości, w porozumieniu z Zarządem Kościoła, w drodze 
   rozporządzenia, określą zasady organizowania wykonywania praktyk religijnych
   właściwych dla wyznania adwentystycznego osobom przebywającym 
   w szpitalach, prewentoriach i sanatoriach, w domach pomocy społecznej i 
   w zakładach karnych oraz osobom tymczasowo aresztowanym i nieletnim 
   przebywającym w zakładach poprawczych i schroniskach dla nieletnich, a 
   także dzieciom i młodzieży korzystającym z zorganizowanego wypoczynku.
 
                                Art. 19.
 1. Kościół ma prawo tworzenia organizacji prowadzących działalność o charakterze
   religijnym, humanitarnym, charytatywnym, misyjnym, oświatowo-wychowawczym
   i kulturowym oraz na rzecz formacji religijnej, kultu 
   publicznego, nauki adwentystycznej, kształtowania religijno-etycznych postaw
   dzieci i młodzieży, przeciwdziałania patologiom społecznym i ich skutkom.
 2. Organizacjami adwentystycznymi są, w rozumieniu ustawy, organizacje powstałe
   za aprobatą wyrażoną w uchwale Zarządu Kościoła, który zatwierdza
   kapelana lub asystenta kościelnego, oraz działające w łączności z Kościołem.
 3. Do organizacji adwentystycznych stosuje się przepisy prawa o stowarzyszeniach,
   z tym że:
   1) Zarządowi Kościoła przysługuje prawo cofnięcia aprobaty, o której 
     mowa w ust. 2,
   2) wystąpienie organu nadzorującego lub prokuratora do sądu z wnioskiem
     o rozwiązanie stowarzyszenia wymaga uzyskania opinii Zarządu 
     Kościoła,
   3) w przypadku likwidacji organizacji adwentystycznej - do jej majątku 
     stosuje się odpowiednie przepisy o majątku zlikwidowanej kościelnej 
     osoby prawnej, chyba że statut organizacji adwentystycznej stanowi inaczej.
   
                                Art. 20.
Kościół, jego osoby prawne i inne jednostki organizacyjne Kościoła określone 
w jego Statucie mają prawo prowadzenia właściwej dla każdej z nich działalności
charytatywno-opiekuńczej.
                                Art. 21.
Działalność charytatywno-opiekuńcza Kościoła obejmuje w szczególności:
   1) prowadzenie zakładów dla sierot, osób w podeszłym wieku lub niepełnosprawnych
     oraz innych osób potrzebujących opieki,
   2) prowadzenie szpitali, zakładów i przychodni leczniczych, aptek, ośrodków
     zdrowego życia, oświaty zdrowotnej i ekologicznej oraz przeciwdziałania
     patologiom społecznym,
   3) organizowanie pomocy w zakresie małżeństwa, macierzyństwa i rodziny,
   4) organizowanie pomocy sierotom, osobom dotkniętym klęskami żywiołowymi
     i epidemiami, ofiarom wojennym, znajdującym się w trudnym 
     położeniu materialnym lub zdrowotnym rodzinom i osobom, w tym pozbawionym
     wolności,
   5) prowadzenie żłobków, ochronek, burs i schronisk,
   6) udzielanie pomocy w zapewnianiu wypoczynku dzieciom i młodzieży 
     znajdującej się w potrzebie,
   7) udzielanie pomocy materialnej młodzieży uczącej się i studiującej, a 
     znajdującej się w potrzebie,
   8) krzewienie idei miłości bliźnich i postaw moralno-społecznych temu 
     sprzyjających,
   9) popularyzowanie postaw prozdrowotnych,
  10) upowszechnianie zasad chrześcijańskiego etosu pracy i ekonomiki,
  11) przekazywanie za granicę pomocy ofiarom klęsk żywiołowych i osobom 
     znajdującym się w szczególnej potrzebie.
   
                                Art. 22.
Środki na realizację działalności charytatywno-opiekuńczej pochodzą w szczególności
z:
   1) ofiar pieniężnych i w naturze,
   2) spadków, zapisów i darowizn krajowych i zagranicznych,
   3) dochodów z imprez i zbiórek publicznych,
   4) subwencji, dotacji i ofiar pochodzących od krajowych instytucji i przedsiębiorstw
     państwowych, społecznych, wyznaniowych i prywatnych,
   5) odpłatności za usługi świadczone przez kościelne instytucje charytatywno-opiekuńcze,
   6) dochodów kościelnych osób prawnych, w tym z ich działalności gospodarczej.
   
                                Art. 23.
 1. Kościół i jego osoby prawne mają prawo budowy, rozbudowy i konserwacji 
   obiektów sakralnych, kościelnych oraz cmentarzy.
 2. Na wniosek kościelnej osoby prawnej miejscowe plany zagospodarowania 
   przestrzennego obejmują także inwestycje sakralne i kościelne oraz adwentystyczne
   cmentarze wyznaniowe.
 3. Grunty stanowiące własność Skarbu Państwa lub własność gminy, przeznaczone
   w miejscowych planach zagospodarowania przestrzennego na cele 
   sakralne i kościelne, mogą być kościelnym osobom prawnym oddawane w 
   użytkowanie wieczyste albo sprzedawane.
 
                                Art. 24.
Nie pobiera się opłat za użytkowanie wieczyste gruntów oddanych kościelnym 
osobom prawnym pod zakłady charytatywno-opiekuńcze i punkty katechetyczne.
                                Art. 25.
 1. Kościół ma prawo swobodnego drukowania, wydawania i rozpowszechniania
   wszelkich publikacji związanych z jego posłannictwem.
 2. Kościół ma prawo do posiadania i używania własnych środków społecznego
   przekazu na podstawie odrębnych przepisów.
 3. Kościół ma prawo do emitowania w publicznych środkach masowego 
   przekazu nabożeństw oraz własnych programów religijno-moralnych i kulturalnych.
 4. Sposób realizacji uprawnień, o których mowa w ust. 3, regulują umowy z 
   właściwymi jednostkami publicznej radiofonii i telewizji.
 
                                Art. 26.
Instytucje państwowe, samorządowe i kościelne współdziałają w ochronie, konserwacji,
udostępnianiu i upowszechnianiu zabytków architektury kościelnej i 
sztuki sakralnej oraz ich dokumentacji, muzeów, archiwów i bibliotek będących 
własnością kościelną, a także dzieł kultury i sztuki o motywach religijnych, stanowiących
ważną część dziedzictwa kultury.
                               Rozdział 4
                       Sprawy majątkowe Kościoła
                                    
                                Art. 27.
Kościołowi i jego osobom prawnym przysługuje prawo nabywania, posiadania i 
zbywania mienia ruchomego i nieruchomego, nabywania i zbywania innych 
praw oraz zarządzania swoim majątkiem.
                                Art. 28.
 1. Majątek i przychody Kościoła oraz jego osób prawnych podlegają ogólnym 
   przepisom podatkowym, z wyjątkami określonymi w ust. 2-5.
 2. Kościół i jego osoby prawne są zwolnione od opodatkowania podatkiem 
   od nieruchomości - nieruchomości lub ich części, stanowiących ich własność
   lub będących w ich władaniu na podstawie innego tytułu prawnego 
   na cele niemieszkalne, z wyjątkiem części służących do wykonywania działalności
   gospodarczej.
 3. Zwolnienie od opodatkowania podatkiem od nieruchomości obejmuje nieruchomości
   lub ich części przeznaczone na cele mieszkalne duchownych i 
   ewangelistów, jeżeli:
   1) są one wpisane do rejestru zabytków,
   2) służą jako internaty przy szkołach i seminariach duchownych oraz domy 
     duchownych-emerytów i wdów po nich oraz ewangelistów, znajdujące 
     się w domach kościelnych,
   3) znajdują się w budynkach zarządów diecezji i przewodniczących diecezji,
     sekretariatu Przewodniczącego Kościoła i Zarządu Kościoła.
 4. Nabywanie i zbywanie rzeczy i praw majątkowych przez Kościół i jego 
   osoby prawne w drodze czynności prawnych oraz spadkobrania, zapisu i 
   zasiedzenia jest zwolnione od opłaty skarbowej, jeżeli ich przedmiotem są:
   1) rzeczy i prawa nie przeznaczone do działalności gospodarczej,
   2) sprowadzone z zagranicy maszyny, urządzenia i materiały poligraficzne 
     oraz papier.
 5. Darowizny na kościelną działalność charytatywno-opiekuńczą pochodzące 
   od osób fizycznych są wyłączone z podstawy opodatkowania darczyńców 
   podatkiem dochodowym, jeżeli kościelna osoba prawna przedstawi darczyńcy
   pokwitowanie odbioru oraz - w okresie dwóch lat od dnia przekazania
   darowizny - sprawozdanie o przeznaczeniu jej na tę działalność.
 6. Nabywanie i zbywanie rzeczy i praw majątkowych, o których mowa w ust. 
   4, jest zwolnione od opłaty sądowej, z wyłączeniem opłat kancelaryjnych.
 
                                Art. 29.
 1. Wolne od opłat celnych są:
   1) przesyłane z zagranicy dla kościelnych osób prawnych dary:
      a) przeznaczone na cele kultowe, charytatywno-opiekuńcze i oświatowo-wychowawcze,
      b) maszyny, urządzenia i materiały poligraficzne oraz papier,
   2) wysyłane przez kościelne osoby prawne za granicę dary:
      a) na rzecz zagranicznych i międzynarodowych organizacji adwentystycznych,
      b) przeznaczone dla ofiar klęsk żywiołowych i osób znajdujących się w 
        szczególnej potrzebie.
   
                                Art. 30.
 1. Kościół i jego osoby prawne mają prawo do zbierania ofiar na cele religijne,
   kościelną działalność charytatywno-opiekuńczą, naukową i oświatowo-wychowawczą
   oraz utrzymanie duchownych i ewangelistów.
 2. Zbiórki wymienione w ust. 1 nie wymagają pozwolenia właściwego organu, 
   jeżeli odbywają się w obrębie terenów kościelnych, kaplic oraz w miejscach
   i okolicznościach zwyczajowo przyjętych i w sposób tradycyjnie ustalony.
 
                                Art. 31.
 1. Kościół może zakładać fundacje. Do fundacji tych stosuje się ogólnie obowiązujące
   przepisy o fundacjach, ze zmianami wynikającymi z przepisów 
   ust. 2-5.
 2. Niezależnie od nadzoru państwowego, nadzór nad działalnością fundacji 
   sprawuje Kościół lub jego osoba prawna wskazana w statucie fundacji.
 3. W razie stwierdzonych nieprawidłowości w zarządzaniu fundacją, właściwy 
   organ zwraca się do Kościoła wyznaczając termin nie krótszy niż trzy miesiące
   na spowodowanie usunięcia nieprawidłowości. Po bezskutecznym 
   upływie tego terminu można zastosować środki oznaczone w przepisach o 
   fundacjach.
 4. W razie konieczności poddania fundacji zarządowi przymusowemu w myśl 
   przepisów o fundacjach, będzie on wykonywany przez Zarząd Kościoła.
 5. Jeżeli statut fundacji nie stanowi inaczej, w razie jej likwidacji, o przeznaczeniu
   jej majątku znajdującego się w kraju lub za granicą zadecyduje Zarząd
   Kościoła.
 
                                Art. 32.
W razie zniesienia kościelnej osoby prawnej, jej majątek przechodzi na Kościół
jako całość.
                                    
                                Art. 33.
Niezależnie od ustawowego ubezpieczenia duchownych, Kościół prowadzi Kościelny
Fundusz Socjalny na rzecz duchownych i ich rodzin, który w rozumieniu
ustawy nie jest działalnością gospodarczą.
                               Rozdział 5
                     Przepisy przejściowe i końcowe
                                    
                                Art. 34.
 1. Przywraca się Kościołowi prawo własności budynku położonego przy ul. 
   Tureckiej nr 1 w Warszawie w stanie wolnym od obciążeń oraz roszczeń z 
   tytułu wszelkich nakładów poniesionych przez jej dotychczasowych użytkowników,
   jak również z prawem nieodpłatnego użytkowania wieczystego 
   działki gruntu oznaczonej ewidencyjnie Nr 68, o powierzchni 1432m{2}, w 
   obrębie 1-03-04, objętej księgą wieczystą Nr hip. 7228.
 2. Przyznaje się Kościołowi prawo do nieruchomości zamiennej wraz z budynkiem
   za nieruchomość przy ul. Górskiej nr 9 w Warszawie, przeznaczoną 
   na budownictwo komunalne.
 3. Minister-Szef Urzędu Rady Ministrów określi, w drodze zarządzenia, 
   szczegółowe zasady i tryb regulacji określonych w ust. 1 i 2.
 4. Przekazanie własności nieruchomości na podstawie ust. 1 i 2 jest wolne od 
   podatków i opłat, a wynikające z niego wpisy do ksiąg wieczystych i ich 
   zakładanie jest wolne od opłat sądowych.
 
                                Art. 35.
 1. Na wniosek kościelnych osób prawnych wojewoda lub inny organ wykonujący
   w imieniu Skarbu Państwa prawa wynikające z własności nieruchomości
   albo organy gminy w zakresie swojej właściwości - mogą przekazać 
   nieodpłatnie Kościołowi i jego osobom prawnym własność nieruchomości 
   lub ich części:
   1) jeżeli są one niezbędne do sprawowania kultu religijnego lub działalności
     kościelnych osób prawnych w zakresie charytatywno-opiekuńczym 
     lub oświatowo-wychowawczym,
   2) w celu utworzenia gospodarstwa rolnego kościelnych osób prawnych 
     działających na Ziemiach Zachodnich i Północnych, prowadzących działalność
     oświatowo-wychowawczą, opiekuńczo-wychowawczą lub charytatywno-opiekuńczą,
     o powierzchni do 15 ha gruntów rolnych łącznie 
     dla jednej kościelnej osoby prawnej.
 2. Przepis art. 34 ust. 4 stosuje się odpowiednio.
 3. Wnioski, o których mowa w ust. 1, mogą być składane w terminie 2 lat od 
   dnia wejścia w życie ustawy.
 
                                Art. 36.
 1. Kościelne osoby prawne istniejące w dniu wejścia w życie ustawy pozostają 
   osobami prawnymi w rozumieniu niniejszej ustawy.
 2. Wykaz kościelnych osób prawnych istniejących w dniu wejścia w życie 
   ustawy określa załącznik do ustawy.
 
                                Art. 37.
Ustawa wchodzi w życie po upływie 14 dni od dnia ogłoszenia.
                                    {Załącznik do ustawy z dnia} {30 }
                                    {czerwca 1995 r. (Dz. U. Nr 97, }
                                    {poz. 481)}
                                    
                          WYKAZ OSÓB PRAWNYCH 
                   KOŚCIOŁA ADWENTYSTÓW DNIA SIÓDMEGO
                      W RZECZYPOSPOLITEJ POLSKIEJ
                                    
                                    
 
I. DIECEZJE:
   Diecezja Południowa
   Diecezja Wschodnia
   Diecezja Zachodnia
   
   
II. INSTYTUCJE I ORGANIZACJE:
   Chrześcijańska Służba Charytatywna
   
   Chrześcijański Instytut Wydawniczy "Znaki Czasu"
   
   Dom Opieki "Samarytanin" w Bielsku - Białej
   
   Ośrodek Radiowo-Telewizyjny "Głos Nadziei"
   
III. SEMINARIA:
   Wyższe Seminarium Duchowne Kościoła Adwentystów Dnia Siódmego im. 
   Michała Beliny-Czechowskiego w Podkowie Leśnej
