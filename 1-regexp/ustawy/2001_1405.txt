



Dz.U. z 2001 r. Nr 128, poz. 1405
                                        
                                        
                                        
 
                                     USTAWA
                           z dnia 24 sierpnia 2001 r.
                                        
        o zmianie ustawy " Kodeks pracy oraz o zmianie niektórych innych ustaw
                                        
                                     Art. 1.
W ustawie z dnia 26 czerwca 1974 r. " Kodeks pracy ( Dz. U. z 1998 r. Nr 21,
poz. 94, Nr 106, poz. 668 i Nr 113, poz. 717, z 1999 r. Nr 99, poz. 1152, z 2000
r. Nr 19, poz. 239, Nr 43, poz. 489, Nr 107, poz. 1127 i Nr 120, poz. 1268 oraz
z 2001 r. Nr 11, poz. 84,  Nr 28, poz. 301 i Nr 52, poz. 538) wprowadza się
następujące zmiany:
1) w art. 9 po § 3 dodaje się § 4 w brzmieniu:
  "§4. Postanowienia układów zbiorowych pracy i innych opartych na ustawie
     porozumień zbiorowych, regulaminów oraz statutów określających prawa i
     obowiązki stron stosunku pracy, naruszające zasadę równego traktowania
     kobiet i mężczyzn w zatrudnieniu, nie obowiązują.";
2) w art. 11{2} wyrazy "dziedzinie pracy" zastępuje się wyrazem "zatrudnieniu";
3) w art. 11{3} wyrazy "Jakakolwiek dyskryminacja w stosunkach pracy" zastępuje
  się  wyrazami "Jakakolwiek dyskryminacja, bezpośrednia lub pośrednia, w
  zatrudnieniu";
4) w art. 18 po § 2 dodaje się § 3 w brzmieniu:
  "§3. Postanowienia umów o pracę i innych aktów, na których podstawie powstaje
     stosunek pracy, naruszające zasadę równego traktowania kobiet i mężczyzn w
     zatrudnieniu, są nieważne; zamiast nich stosuje się odpowiednie przepisy
     prawa pracy, a w razie braku takich przepisów - postanowienia te należy
     zastąpić odpowiednimi postanowieniami nie mającymi charakteru
     dyskryminacyjnego.";
5) w dziale pierwszym rozdział IIa oznacza się jako IIb oraz po rozdziale II
  dodaje się rozdział IIa w brzmieniu:
                                  "Rozdział IIa
                       Równe traktowanie kobiet i mężczyzn
      Art. 18{3a}. §1. Kobiety i mężczyźni powinni być równo traktowani w
             zakresie nawiązania i rozwiązania stosunku pracy, warunków
             zatrudnienia, awansowania oraz dostępu do szkolenia w celu
             podnoszenia kwalifikacji zawodowych.
         §2. Równe traktowanie kobiet i mężczyzn oznacza niedyskryminowanie w
           jakikolwiek sposób, bezpośrednio lub pośrednio, ze względu na płeć.
         §3. Dyskryminowanie pośrednie istnieje wtedy, gdy występują
           dysproporcje w zakresie warunków zatrudnienia na niekorzyść
           wszystkich lub znacznej liczby pracowników jednej płci, jeżeli nie
           mogą one być obiektywnie uzasadnione innymi względami niż płeć.
      Art. 18{3b}.§1. Za naruszenie zasady równego traktowania kobiet i
             mężczyzn uważa się różnicowanie przez pracodawcę sytuacji
             pracowników ze względu na płeć, którego skutkiem jest w
             szczególności:
           1) odmowa nawiązania lub kontynuowania stosunku pracy,
           2) niekorzystne ukształtowanie wynagrodzenia za pracę lub innych
             warunków zatrudnienia albo pominięcie przy awansowaniu lub
             przyznawaniu innych świadczeń związanych z pracą,
           3) pominięcie przy typowaniu do udziału w szkoleniach podnoszących
             kwalifikacje zawodowe,
             chyba że pracodawca udowodni, że kierował się innymi względami.
         §2. Nie narusza zasady równego traktowania kobiet i mężczyzn odmowa
           pracodawcy nawiązania stosunku pracy uzasadniona potrzebą
           świadczenia określonej pracy - ze względu na jej rodzaj lub warunki
           wykonywania - wyłącznie przez pracowników jednej płci.
         §3. Nie narusza zasady równego traktowania kobiet i mężczyzn
           stosowanie środków, które różnicują sytuację prawną pracowników ze
           względu na ochronę macierzyństwa. Nie stanowią także naruszenia tej
           zasady działania podejmowane przez określony czas  zmierzające do
           wyrównywania szans pracowników obu płci poprzez zmniejszanie, na
           korzyść pracowników jednej płci, rozmiaru faktycznych nierówności, w
           zakresie określonym w art. 18{3a}  § 1.
      Art. 18{3c}.§1. Pracownicy, bez względu na płeć, mają prawo do
             jednakowego wynagrodzenia za jednakową pracę lub za pracę o
             jednakowej wartości.
         §2. Wynagrodzenie, o którym mowa w § 1, obejmuje wszystkie składniki
           wynagrodzenia, bez względu na ich  nazwę i charakter, a także inne
           świadczenia związane z pracą, przyznawane pracownikom w formie
           pieniężnej i w innej formie niż pieniężna.
         §3. Pracami o jednakowej wartości są prace, których wykonywanie wymaga
           od pracowników porównywalnych kwalifikacji zawodowych,
           potwierdzonych dokumentami przewidzianymi w odrębnych przepisach lub
           praktyką i doświadczeniem zawodowym, a także  porównywalnej
           odpowiedzialności i wysiłku.
       Art. 18{3d}. Osoba, wobec której pracodawca naruszył zasadę równego
              traktowania kobiet i mężczyzn, ma prawo do odszkodowania w
              wysokości nie niższej niż najniższe wynagrodzenie za pracę i nie
              wyższej niż sześciokrotność tego wynagrodzenia.
       Art. 18{3e}. Skorzystanie przez pracownika z uprawnień przysługujących z
              tytułu naruszenia przez pracodawcę zasady równego traktowania
              kobiet i mężczyzn nie może stanowić przyczyny uzasadniającej
              wypowiedzenie przez pracodawcę stosunku pracy lub rozwiązanie
              tego stosunku bez wypowiedzenia.";
6) w art. 29 po § 1 dodaje się § 1{1} i 1{2} w brzmieniu:
  "§1{1}. Umowa  o pracę z pracownikiem skierowanym do pracy na obszarze
      państwa niebędącego członkiem Unii Europejskiej na okres przekraczający 1
      miesiąc, niezależnie od warunków określonych w § 1, powinna określać:
     1) czas wykonywania pracy za granicą,
     2) walutę, w której będzie wypłacane pracownikowi wynagrodzenie w czasie
       wykonywania pracy za granicą.
  §1{2}. Pracodawca jest obowiązany poinformować na piśmie pracownika, o którym
     mowa w § 1{1}, o świadczeniach przysługujących mu z tytułu skierowania do
     pracy za granicą, obejmujących zwrot kosztów przejazdu oraz zapewnienie
     zakwaterowania.";
7 ) w dziale drugim po rozdziale II dodaje się rozdział IIa w brzmieniu :
                                  "Rozdział IIa
  Warunki zatrudnienia pracowników skierowanych do pracy za granicą w państwach
                                Unii Europejskiej
      Art. 67{2}. §1. Pracodawca kierujący pracownika do pracy w państwie
             będącym członkiem Unii Europejskiej:
           1) w związku z realizacją umowy zawartej przez  tego pracodawcę z
             podmiotem zagranicznym,
           2) w zagranicznym oddziale (filii) tego pracodawcy
             - jest obowiązany zapewnić pracownikowi, w zakresie określonym w
              art. 67{3}, warunki zatrudnienia nie mniej korzystne niż
              obowiązujące w państwie, w którym pracownik ma świadczyć pracę.
         §2. Przepis § 1 stosuje się także do pracodawcy będącego agencją pracy
           tymczasowej.
       Art. 67{3}. §1.  Minimalne warunki zatrudnienia dotyczą:
           1) norm i wymiaru czasu pracy oraz okresów odpoczynku dobowego i
             tygodniowego,
           2) minimalnego wymiaru urlopu wypoczynkowego,
           3) najniższego wynagrodzenia za pracę,
           4) minimalnej wysokości dodatku za pracę w godzinach nadliczbowych,
           5) bezpieczeństwa i higieny pracy,
           6) uprawnień pracowników związanych z rodzicielstwem i zatrudniania
             młodocianych,
           7) zakazu dyskryminacji w zatrudnieniu.
         §2. Do pracowników, o których mowa w art. 67{2}, wykonujących wstępne
           prace montażowe  lub  instalacyjne  poza  budownictwem przez okres
           nie dłuższy niż 8 dni, przepisu § 1 pkt  2-4 nie stosuje się.";
8) po art. 94 dodaje się art. 94{1} w brzmieniu:
    "Art. 94{1}. Pracodawca jest obowiązany udostępnić pracownikom tekst
           przepisów dotyczących równego traktowania kobiet i mężczyzn w
           zatrudnieniu w formie pisemnej informacji rozpowszechnionej na
           terenie zakładu pracy lub zapewnić pracownikom dostęp do tych
           przepisów w inny sposób przyjęty u danego pracodawcy.";
9) w art. 104{1} w § 1 po pkt 7 dodaje się pkt 7a w brzmieniu:
     "7a) wykaz lekkich prac dozwolonych pracownikom młodocianym zatrudnionym w
       innym celu niż przygotowanie zawodowe,";
10) tytuł działu ósmego otrzymuje brzmienie:
   "Uprawnienia pracowników związane z rodzicielstwem";
11) art. 179 otrzymuje brzmienie:
      "Art. 179. §1. Pracodawca zatrudniający pracownicę w ciąży lub karmiącą
             dziecko piersią przy pracy wymienionej w przepisach wydanych na
             podstawie art. 176, wzbronionej takiej pracownicy bez względu na
             stopień narażenia na czynniki szkodliwe dla zdrowia lub
             niebezpieczne, jest obowiązany przenieść pracownicę do innej
             pracy, a jeżeli jest to niemożliwe, zwolnić ją na czas niezbędny z
             obowiązku świadczenia pracy.
         §2. Pracodawca zatrudniający pracownicę w ciąży lub karmiącą dziecko
           piersią przy pozostałych pracach wymienionych w przepisach wydanych
           na podstawie art. 176 jest obowiązany dostosować warunki pracy do
           wymagań określonych w tych przepisach lub tak ograniczyć czas pracy,
           aby wyeliminować zagrożenia dla zdrowia lub bezpieczeństwa
           pracownicy. Jeżeli dostosowanie warunków pracy na dotychczasowym
           stanowisku pracy lub skrócenie czasu pracy jest niemożliwe lub
           niecelowe, pracodawca jest obowiązany przenieść pracownicę do innej
           pracy, a w razie braku takiej możliwości zwolnić pracownicę na czas
           niezbędny z obowiązku świadczenia pracy.
         §3. Przepis § 2 stosuje się odpowiednio do pracodawcy w przypadku gdy
           pracownica w ciąży lub karmiąca dziecko piersią przedstawi
           zaświadczenie lekarskie stwierdzające przeciwwskazania zdrowotne do
           wykonywania dotychczasowej pracy.
         §4. W razie gdy zmiana warunków pracy na dotychczas zajmowanym
           stanowisku pracy, skrócenie czasu pracy lub przeniesienie pracownicy
           do innej pracy powoduje obniżenie wynagrodzenia, pracownicy
           przysługuje dodatek wyrównawczy.
         §5. Pracownica w okresie zwolnienia z obowiązku świadczenia pracy
           zachowuje prawo do dotychczasowego wynagrodzenia.
         §6. Po ustaniu przyczyn uzasadniających przeniesienie pracownicy do
           innej pracy, skrócenie jej czasu pracy lub zwolnienie z obowiązku
           świadczenia pracy, pracodawca jest obowiązany zatrudnić pracownicę
           przy pracy i w wymiarze czasu pracy określonych w umowie o pracę.
         §7. Minister właściwy do spraw zdrowia określi, w drodze
           rozporządzenia, sposób i tryb wydawania zaświadczeń lekarskich
           stwierdzających  przeciwwskazania zdrowotne do wykonywania
           dotychczasowej pracy przez pracownicę w ciąży lub karmiącą dziecko
           piersią, uwzględniając zagrożenia dla jej zdrowia lub bezpieczeństwa
           występujące w środowisku pracy.";
12) w art. 189{1}  w § 1 dodaje się zdanie drugie w brzmieniu:
       "W zakresie uprawnienia określonego w art. 186 ograniczenie to nie
       obowiązuje przez okres trzech miesięcy korzystania z urlopu
       wychowawczego.";
13) w art. 191 skreśla się § 4;
14) w dziale dziewiątym po rozdziale III dodaje się rozdział IIIa w brzmieniu:
                                  "Rozdział IIIa
        Zatrudnianie młodocianych w innym celu niż przygotowanie zawodowe
                                        
      Art. 200{1}. §1. Młodociany może być zatrudniony na podstawie umowy o
             pracę przy wykonywaniu lekkich prac.
         §2. Praca lekka nie może powodować zagrożenia dla życia, zdrowia
           i rozwoju psychofizycznego młodocianego, a także nie może utrudniać
           młodocianemu wypełniania obowiązku szkolnego.
         §3. Wykaz lekkich prac określa pracodawca po uzyskaniu zgody lekarza
           wykonującego zadania służby medycyny pracy. Wykaz ten wymaga
           zatwierdzenia przez właściwego inspektora pracy. Wykaz lekkich prac
           nie może zawierać prac wzbronionych młodocianym, określonych w
           przepisach wydanych na podstawie art. 204.
         §4. Wykaz lekkich prac ustala pracodawca w regulaminie pracy.
           Pracodawca, który nie ma obowiązku wydania regulaminu, ustala wykaz
           lekkich prac w osobnym akcie.
         §5. Pracodawca jest obowiązany zapoznać młodocianego z wykazem lekkich
           prac przed rozpoczęciem przez niego pracy.
      Art. 200{2}. §1. Pracodawca ustala wymiar i rozkład czasu pracy
             młodocianego zatrudnionego przy lekkiej pracy, uwzględniając
             tygodniową liczbę godzin nauki wynikającą z programu nauczania, a
             także z  rozkładu zajęć szkolnych młodocianego.
         §2. Tygodniowy wymiar czasu pracy młodocianego w okresie odbywania
           zajęć szkolnych nie może przekraczać 12 godzin. W dniu
           uczestniczenia w zajęciach szkolnych wymiar czasu pracy młodocianego
           nie może przekraczać 2 godzin.
         §3. Wymiar czasu pracy młodocianego w okresie ferii szkolnych nie może
           przekraczać 7 godzin na dobę i 35 godzin w tygodniu. Dobowy wymiar
           czasu pracy młodocianego w wieku do 16 lat nie może jednak
           przekraczać 6 godzin.
         §4. Wymiar czasu pracy określony w § 2 i 3 obowiązuje także w
           przypadku, gdy młodociany jest zatrudniony u więcej niż jednego
           pracodawcy. Przed nawiązaniem stosunku pracy pracodawca ma obowiązek
           uzyskania od młodocianego oświadczenia o zatrudnieniu albo o
           niepozostawaniu w zatrudnieniu u innego pracodawcy.";
15) w art. 201 dodaje się § 3 w brzmieniu :
  "§3. Pracodawca jest obowiązany przekazać informacje o ryzyku zawodowym,
     które wiąże się z pracą wykonywaną przez młodocianego, oraz o zasadach
     ochrony przed zagrożeniami również przedstawicielowi ustawowemu
     młodocianego.";
16) w art. 202:
    a) § 3 otrzymuje brzmienie:
     "§3. Do czasu pracy młodocianego wlicza się czas nauki w wymiarze
       wynikającym z obowiązkowego programu zajęć szkolnych, bez względu na to,
       czy odbywa się ona w godzinach pracy.",
   b) po § 3 dodaje się § 3{1} w brzmieniu :
      "§3{1}. Jeżeli dobowy wymiar czasu pracy młodocianego jest dłuższy niż
         4,5 godziny, pracodawca jest obowiązany wprowadzić przerwę w pracy
         trwającą nieprzerwanie 30 minut, wliczaną do czasu pracy.";
17) w art. 203 :
    a) po § 1 dodaje się § 1{1} w brzmieniu :
      "§1{1}. Pora nocna dla młodocianego przypada pomiędzy godzinami 22.00
          a 6.00. W przypadkach określonych w art. 191 § 5 pora nocna przypada
          pomiędzy godzinami 20.00 a 6.00." ,
   b) w § 2 po wyrazach "powinna trwać" dodaje się wyraz "nieprzerwanie",
   c) po § 2 dodaje się § 3 w brzmieniu :
     "§3. Młodocianemu przysługuje w każdym tygodniu prawo do co najmniej 48
       godzin nieprzerwanego odpoczynku, który powinien obejmować niedzielę.";
18) w art. 281 w pkt 5 wyrazy "o ochronie pracy kobiet" zastępuje się wyrazami
  "o uprawnieniach pracowników związanych z rodzicielstwem";
19) w art. 295{1} w § 2 wyrazy "wyrazy "o ochronie pracy młodocianych i kobiet"
  zastępuje się wyrazami "o ochronie pracy młodocianych oraz uprawnieniach
  pracowników związanych z rodzicielstwem";
20) po art. 298{2} dodaje się art. 298{3} w brzmieniu :
      "Art. 298{3}. §1. Podmiot, który zamierza korzystać z pracy pracownika
             zatrudnionego przez pracodawcę będącego agencją pracy tymczasowej,
             jest obowiązany przekazać tej agencji informacje dotyczące rodzaju
             pracy, która ma być powierzona temu pracownikowi, wymagań
             kwalifikacyjnych oczekiwanych od pracownika oraz warunków
             wykonywania tej pracy.
         §2. W czasie korzystania z pracy pracownika skierowanego przez
           pracodawcę będącego agencją pracy tymczasowej, podmiot, o którym
           mowa w § 1, jest obowiązany zapewnić pracownikowi bezpieczne i
           higieniczne warunki pracy.".
                                        
                                     Art. 2.
W ustawie z dnia 6 marca 1981 r. o Państwowej Inspekcji Pracy (Dz.U. z 1985 r.
Nr 54, poz. 276, z 1989 r. Nr 34, poz. 178, z 1996 r. Nr 24, poz. 110 i Nr 106,
poz. 496, z 1998 r. Nr 113, poz. 717 i Nr 162, poz. 1126, z 1999 r. Nr 49, poz.
483 oraz z 2001 r. Nr 76, poz. 809 i 811) w art. 8 w ust. 1 w pkt 1 wyrazy
"ochrony pracy kobiet" zastępuje się wyrazami "uprawnień pracowników związanych
z rodzicielstwem".
                                        
                                     Art. 3.
W ustawie z dnia 24 czerwca 1983 r. o społecznej inspekcji pracy (Dz.U. z 1983
r. Nr 35, poz. 163, z 1985 r. Nr 35, poz. 162, z 1996 r. Nr 24, poz. 110 oraz z
1998 r. Nr 113, poz. 717) w art. 4 w pkt 2 wyrazy "ochrony pracy kobiet"
zastępuje się wyrazami "uprawnień pracowników związanych z rodzicielstwem".
                                        
                                     Art. 4.
 W ustawie z dnia 23 maja 1991 r. o związkach zawodowych (Dz.U. 2001 r. Nr 79,
poz. 854) wprowadza się następujące zmiany:
1) po art. 26 dodaje się art. 26{1} w brzmieniu:
      "Art. 26{1}. 1. W razie przejścia zakładu pracy lub jego części na nowego
             pracodawcę, dotychczasowy i nowy pracodawca są obowiązani do
             poinformowania na piśmie działających u każdego z nich zakładowych
             organizacji związkowych o przewidywanym terminie tego przejścia,
             jego przyczynach, prawnych, ekonomicznych oraz socjalnych skutkach
             dla swoich pracowników, a także zamierzonych działaniach
             dotyczących warunków zatrudnienia tych pracowników, w
             szczególności warunków pracy, płacy i przekwalifikowania.
         2. Informacje, o których mowa w ust. 1, dotychczasowy i nowy
           pracodawca są obowiązani przekazać co najmniej na 30 dni przed
           przewidywanym terminem przejścia zakładu pracy lub jego części.
         3. Jeżeli dotychczasowy lub nowy pracodawca zamierza podjąć działania
           dotyczące warunków zatrudnienia pracowników, jest obowiązany do
           podjęcia negocjacji z zakładowymi organizacjami związkowymi w celu
           zawarcia porozumienia w tym zakresie, w terminie nie dłuższym niż 30
           dni od dnia przekazania informacji o tych działaniach.
         4. W razie niezawarcia porozumienia w terminie, o którym mowa w ust.
           3, z powodu niemożności uzgodnienia przez strony jego treści,
           pracodawca samodzielnie podejmuje działania w sprawach dotyczących
           warunków zatrudnienia pracowników, uwzględniając ustalenia dokonane
           z zakładowymi organizacjami związkowymi w toku negocjacji nad
           zawarciem porozumienia.
         5. Przepisy ust. 3 i 4 nie mają zastosowania, gdy tryb dokonania
           działań dotyczących warunków zatrudnienia pracowników, jakie
           zamierza podjąć pracodawca, określają odrębne przepisy.";
2) w art. 35 w ust. 1 pkt 4 otrzymuje brzmienie:
   "4) nie dopełnia obowiązków określonych w art. 26{1}, 33{1} i 34{1}".
                                        
                                     Art. 5.
W ustawie z dnia 1 grudnia 1994 r. o zasiłkach rodzinnych, pielęgnacyjnych i
wychowawczych (Dz.U. z 1998 r. Nr 102, poz. 651, Nr 106, poz. 668 i Nr 162, poz.
1118, z 1999 r. Nr 60, poz. 636 i Nr 110, poz. 1256 oraz z 2000 r. Nr 104, poz.
1104) w art. 30a dotychczasową treść oznacza się jako ust. 1 i dodaje się ust. 2
w brzmieniu:
"2. W okresie równoczesnego korzystania z urlopu wychowawczego przez oboje
  rodziców lub opiekunów dziecka, zasiłek wychowawczy wypłaca się tylko jednemu
  z nich.".
                                        
                                     Art. 6.
W ustawie z dnia 14 grudnia 1994 r. o zatrudnieniu i przeciwdziałaniu bezrobociu
(Dz.U. z 2001 r. Nr 6, poz. 56 i Nr 42, poz. 475) wprowadza się następujące
zmiany:
1) w art. 4 w ust. 4 w pkt 9 kropkę zastępuje się przecinkiem i dodaje się pkt
  10 w brzmieniu:
  "10) realizuje zadania instytucji właściwej do informowania obywateli państw
     Unii Europejskiej o minimalnych warunkach zatrudnienia pracowników na
     obszarze Rzeczypospolitej Polskiej.";
2) w art. 5 w ust. 1 w pkt 11 kropkę zastępuje się przecinkiem i dodaje się pkt
  12 w brzmieniu:
  "12) realizacja zadań instytucji właściwej do informowania obywateli państw
     Unii Europejskiej o minimalnych warunkach zatrudnienia pracowników na
     obszarze Rzeczypospolitej Polskiej.";
3) w art. 66 po pkt 2 dodaje się pkt 3 w brzmieniu:
  "3) ze względu na płeć, wiek, niepełnosprawność, rasę, narodowość,
     przekonania, zwłaszcza polityczne lub religijne, przynależność związkową odmówi
zatrudnienia kandydata na wolnym miejscu zatrudnienia lub miejscu
     przygotowania zawodowego,".
                                        
                                     Art. 7.
Do czasu wydania przepisów wykonawczych przewidzianych w ustawie, o której mowa
w art. 1, zachowują moc dotychczasowe przepisy wykonawcze w zakresie, w jakim
nie są sprzeczne z ustawą, nie dłużej jednak niż przez okres 6 miesięcy od dnia
wejścia w życie niniejszej ustawy.
                                        
                                     Art. 8.
Ustawa wchodzi w życie z dniem 1 stycznia 2002 r. z wyjątkiem art. 1 pkt 7 i
art. 6 pkt 1 i 2, które wchodzą w życie z dniem uzyskania przez Rzeczpospolitą
Polską członkostwa w Unii Europejskiej.
 
