



Dz.U. z 2004 r. Nr 34, poz. 293
                                      
                                      
                                      
                                      
                                U S T A W A
                         z dnia 23 stycznia 2004 r.
                                      
              o systemie monitorowania i kontrolowania jakości
                    paliw ciekłych i biopaliw ciekłych[1]
                                      
                                      
                                 Rozdział 1
                               Przepisy ogólne
                                      
                                   Art. 1.
Ustawa określa zasady organizacji i działania systemu monitorowania i
kontrolowania jakości paliw ciekłych i biopaliw ciekłych przeznaczonych do
stosowania w pojazdach, ciągnikach rolniczych, a także maszynach
nieporuszających się po drogach, w celu ograniczania negatywnych skutków
oddziaływania tych paliw na zdrowie i środowisko.
                                   Art. 2.
Przepisów ustawy nie stosuje się do paliw ciekłych i biopaliw ciekłych
znajdujących się w obiektach zlokalizowanych na terenach zamkniętych w
rozumieniu ustawy z dnia 17 maja 1989 r. - Prawo geodezyjne i kartograficzne
(Dz.U. z 2000 r. Nr 100, poz. 1086, z późn. zm.)[2].
                                   Art. 3.
1. Użyte w ustawie określenia oznaczają:
   1) przedsiębiorca - przedsiębiorcę, o którym mowa w ustawie z dnia 19
     listopada 1999 r. - Prawo działalności gospodarczej (Dz.U. Nr 101,
     poz. 1178, z późn. zm.)[3], wykonującego działalność gospodarczą w
     zakresie obrotu paliwami ciekłymi lub biopaliwami ciekłymi;
   2) inspektor - inspektora w rozumieniu ustawy z dnia 15 grudnia 2000 r.
     o Inspekcji Handlowej (Dz.U. z 2001 r. Nr 4, poz. 25 i Nr 110, poz.
     1189, z 2002 r. Nr 135, poz. 1145 i Nr 166, poz. 1360 oraz z 2003 r. Nr
     223, poz. 2220 i Nr 229, poz. 2275);
   3) paliwa ciekłe:
     a) benzyny silnikowe zawierające w swoim składzie do 5% bioetanolu
       oraz do 15% eterów, o których mowa w art. 2 pkt 4 ustawy z dnia 2
       października 2003 r. o biokomponentach stosowanych w paliwach
       ciekłych i biopaliwach ciekłych (Dz.U. Nr 199, poz. 1934), stosowane
       w pojazdach wyposażonych w silniki z zapłonem iskrowym,
     b) olej napędowy zawierający do 5% estrów, o których mowa w art. 2 pkt
     5 ustawy z dnia 2 października 2003 r. o biokomponentach stosowanych
       w paliwach ciekłych i biopaliwach ciekłych, stosowany w pojazdach,
       ciągnikach rolniczych, a także maszynach nieporuszających się po
       drogach, wyposażonych w silniki z zapłonem samoczynnym;
   4) biopaliwa ciekłe:
     a) benzyny silnikowe zawierające w swoim składzie powyżej 5%
       bioetanolu oraz powyżej 15% eterów, o których mowa w art. 2 pkt 4
       ustawy z dnia 2 października 2003 r. o biokomponentach stosowanych w
       paliwach ciekłych i biopaliwach ciekłych, stosowane w pojazdach
       wyposażonych w silniki z zapłonem iskrowym,
     b) estry, o których mowa w art. 2 pkt 5 ustawy z dnia 2 października
       2003 r. o biokomponentach stosowanych w paliwach ciekłych i
       biopaliwach ciekłych, stanowiące samoistne paliwo stosowane w
       pojazdach, ciągnikach rolniczych, a także maszynach nieporuszających
       się po drogach, wyposażonych w silniki z zapłonem samoczynnym,
     c) olej napędowy zawierający powyżej 5% estrów, o których mowa w art.
       2 pkt 5 ustawy z dnia 2 października 2003 r. o biokomponentach
       stosowanych w paliwach ciekłych i biopaliwach ciekłych, stosowany w
       pojazdach, ciągnikach rolniczych, a także maszynach nieporuszających
       się po drogach, wyposażonych w silniki z zapłonem samoczynnym;
   5) pojazd - pojazd, o którym mowa w ustawie z dnia 20 czerwca 1997 r. Prawo
o ruchu drogowym (Dz.U. z 2003 r. Nr 58, poz. 515, z późn.
     zm.)[4], wyposażony w silnik z zapłonem iskrowym albo w silnik z zapłonem
     samoczynnym;
   6) ciągnik rolniczy - ciągnik rolniczy, o którym mowa w ustawie z dnia 20
     czerwca 1997 r. - Prawo o ruchu drogowym;
   7) maszyna nieporuszająca się po drogach - każdą maszynę jezdną,
     przewoźne wyposażenie przemysłowe lub pojazd z nadwoziem lub bez
     nadwozia, nieprzeznaczone do przewozu pasażerów lub towarów po drogach;
   8) obrót - działalność gospodarczą polegającą na handlu hurtowym lub
     detalicznym paliwami ciekłymi lub biopaliwami ciekłymi na terytorium
     Rzeczypospolitej Polskiej;
   9) stacja paliwowa - zespół urządzeń służących do zaopatrywania przez
     przedsiębiorcę w paliwa ciekłe lub biopaliwa ciekłe pojazdów, ciągników
     rolniczych, a także maszyn nieporuszających się po drogach, na użytek
     publiczny;
  10) stacja zakładowa - zespół urządzeń należących do przedsiębiorcy
     służących do zaopatrywania w paliwa ciekłe lub biopaliwa ciekłe
     pojazdów, ciągników rolniczych, a także maszyn nieporuszających się po
     drogach, przez niego używanych;
  11) akredytowane laboratorium - laboratorium, które uzyskało akredytację,
     na zasadach określonych w przepisach o systemie oceny zgodności, do
     wykonywania badań objętych systemem określonym w ustawie;
  12) próbka - paliwo ciekłe lub biopaliwo ciekłe pobrane do badań przez
     inspektora.
2. Przez przedsiębiorcę, o którym mowa w ust. 1 pkt 10, rozumie się także
  prowadzącego stację zakładową w ramach wykonywanej działalności
  gospodarczej wymienionej w ust. 1 pkt 1, a także innej działalności.
                                   Art. 4.
1. Paliwa ciekłe i biopaliwa ciekłe powinny spełniać wymagania jakościowe
  właściwe dla danego paliwa w szczególności ze względu na ochronę
  środowiska.
 2. Minister właściwy do spraw gospodarki określi, w drodze rozporządzenia,
wymagania jakościowe dla paliw ciekłych, biorąc pod uwagę postanowienia
  właściwych norm w tym zakresie.
3. Minister właściwy do spraw gospodarki określi, w drodze rozporządzenia,
  wymagania jakościowe dla biopaliw ciekłych, biorąc pod uwagę stan wiedzy
  technicznej w tym zakresie wynikający z badań tych paliw, a także
  doświadczeń w stosowaniu biopaliw ciekłych.
                                   Art. 5.
1. Jeżeli wystąpią na rynku nadzwyczajne zdarzenia skutkujące zmianą
  warunków zaopatrzenia w ropę naftową lub jej produkty, powodujące
  utrudnienia w przestrzeganiu przez producentów paliw ciekłych lub biopaliw
  ciekłych wymagań jakościowych, minister właściwy do spraw gospodarki
  niezwłocznie informuje o tych zdarzeniach Komisję Europejską.
2. W przypadku, o którym mowa w ust. 1, minister właściwy do spraw
  gospodarki może wystąpić do Komisji Europejskiej o wyrażenie zgody na
  czasowe stosowanie wymagań jakościowych dla paliw ciekłych lub biopaliw
  ciekłych innych niż określone w przepisach wydanych odpowiednio na
  podstawie art. 4 ust. 2 lub 3.
3. Po uzyskaniu zgody, o której mowa w ust. 2, minister właściwy do spraw
  gospodarki może określić, w drodze rozporządzenia, na czas oznaczony, nie
  dłuższy niż 6 miesięcy:
   1) wymagania jakościowe dla paliw ciekłych lub biopaliw ciekłych inne niż
     określone w przepisach wydanych odpowiednio na podstawie art. 4 ust. 2
     lub 3,
   2) rodzaj oznaczenia numerycznego umożliwiającego identyfikację paliw
     ciekłych lub biopaliw ciekłych oraz ich nazwy,
   3) terminy obowiązywania wymagań jakościowych dla poszczególnych paliw
     ciekłych lub biopaliw ciekłych
   - biorąc pod uwagę ochronę zdrowia, środowiska oraz wpływ stosowania
     paliw odpowiadających takim wymaganiom na eksploatację pojazdów.
   
                                   Art. 6.
1. Zabrania się obrotu paliwami ciekłymi lub ich gromadzenia przez
  przedsiębiorcę w stacjach zakładowych, jeżeli nie spełniają wymagań
  jakościowych określonych w przepisach wydanych na podstawie art. 4 ust. 2
  albo art. 5 ust. 3.
2. Zabrania się obrotu biopaliwami ciekłymi lub ich gromadzenia przez
  przedsiębiorcę w stacjach zakładowych, jeżeli nie spełniają wymagań
  jakościowych określonych w przepisach wydanych na podstawie art. 4 ust. 3
  albo art. 5 ust. 3.
                                 Rozdział 2
         System monitorowania i kontrolowania jakości paliw ciekłych
                             i biopaliw ciekłych
                                      
                                   Art. 7.
1. Tworzy się System Monitorowania i Kontrolowania Jakości Paliw Ciekłych i
  Biopaliw Ciekłych, zwany dalej "Systemem", którego celem jest
  przeciwdziałanie wprowadzaniu do obrotu paliw ciekłych i biopaliw ciekłych
  oraz używaniu przez przedsiębiorcę paliw ciekłych i biopaliw ciekłych
  znajdujących się w stacjach zakładowych niespełniających wymagań
  jakościowych określonych w przepisach wydanych odpowiednio na podstawie
  art. 4 ust. 2 lub 3 albo art. 5 ust. 3.
2. Do zadań Systemu należy kontrolowanie u przedsiębiorców jakości paliw
  ciekłych i biopaliw ciekłych oraz rejestrowanie i przetwarzanie informacji
  w tym zakresie.
3. System jest finansowany z budżetu państwa.
                                   Art. 8.
1. Systemem zarządza Prezes Urzędu Ochrony Konkurencji i Konsumentów, zwany
  dalej "Zarządzającym".
 2. Do zadań Zarządzającego należy:
   1) prowadzenie wykazu przedsiębiorców, stacji paliwowych oraz stacji
     zakładowych, sporządzanego na podstawie danych udostępnianych przez
     Główny Urząd Statystyczny, Urząd Regulacji Energetyki, Państwową Straż
     Pożarną oraz Urząd Dozoru Technicznego;
   2) nadawanie numerów identyfikacyjnych przedsiębiorcom, stacjom paliwowym
     oraz stacjom zakładowym, na potrzeby Systemu;
   3) prowadzenie wykazu akredytowanych laboratoriów sporządzanego na
     podstawie danych udostępnianych przez Polskie Centrum Akredytacji;
   4) określanie minimalnej liczby stacji paliwowych oraz stacji
     zakładowych, w których dokonywana będzie kontrola do celów
     monitorowania jakości paliw ciekłych i biopaliw ciekłych na terytorium
     kraju zgodnie z jego podziałem określonym w przepisach wydanych na
     podstawie art. 22 pkt 2 lit. c;
   5) ustalanie programów kontroli jakości paliw ciekłych i biopaliw
     ciekłych;
   6) akceptowanie planów kontroli jakości paliw ciekłych i biopaliw
     ciekłych przedstawianych przez Głównego Inspektora Inspekcji Handlowej;
   7) ustalanie sposobu oznaczania próbki w celu uniemożliwienia
     identyfikacji przedsiębiorcy, stacji paliwowej lub stacji zakładowej, w
     trakcie przeprowadzanych badań;
   8) opracowywanie rocznych zbiorczych raportów, o których mowa w art. 21
     ust. 1 i 3;
   9) gromadzenie i przetwarzanie na potrzeby Systemu danych statystycznych
     dotyczących jakości paliw ciekłych i biopaliw ciekłych.
3. Dokumenty, o których mowa w ust. 2 pkt 5-7, oraz terminy przeprowadzania
  kontroli podlegają ochronie na zasadach i w trybie określonym w przepisach
  o ochronie informacji niejawnych.
4. Zarządzający realizuje swoje zadania przy pomocy Inspekcji Handlowej.
                                   Art. 9.
Do przeprowadzania kontroli, postępowania kontrolnego oraz pobierania i
badania próbek w zakresie nieuregulowanym w ustawie stosuje się przepisy o
Inspekcji Handlowej.
                                  Art. 10.
1. Kontrolę u przedsiębiorców jakości paliw ciekłych i biopaliw ciekłych
  wszczyna i przeprowadza inspektor, na podstawie stałego, pisemnego
  upoważnienia imiennego do przeprowadzania kontroli jakości paliw ciekłych
  i biopaliw ciekłych, po okazaniu legitymacji służbowej.
2. Upoważnienie, o którym mowa w ust. 1, zawiera:
   1) imię i nazwisko, stanowisko służbowe oraz numer legitymacji służbowej
     inspektora przeprowadzającego kontrolę;
   2) podstawę prawną do przeprowadzenia kontroli;
   3) pouczenie o skutkach prawnych uniemożliwiania albo utrudniania
     inspektorowi przeprowadzenia czynności kontrolnych.
3. Kontrolę, o której mowa w ust. 1, inspektor podejmuje u przedsiębiorcy
  wskazanego przez Głównego Inspektora Inspekcji Handlowej.
4. Inspektor jest uprawniony do pobrania próbek ze zbiornika lub z
  urządzenia służącego do dystrybucji paliwa ciekłego lub biopaliwa
  ciekłego.
                                  Art. 11.
1. W toku postępowania kontrolnego inspektor pobiera dwie próbki.
2. Inspektor oznacza próbki w sposób ustalony przez Zarządzającego.
                                  Art. 12.
Minister właściwy do spraw gospodarki określi, w drodze rozporządzenia,
sposób pobierania próbek, biorąc pod uwagę postanowienia właściwych norm w
tym zakresie.
                                  Art. 13.
1. Po zakończeniu czynności, o których mowa w art. 11, inspektor sporządza
  protokół pobrania próbek.
2. Protokół, o którym mowa w ust. 1, zawiera:
   1) pieczęć urzędową;
   2) numer protokołu;
   3) oznaczenie przedsiębiorcy, u którego pobrano próbki;
   4) numery identyfikacyjne, o których mowa w art. 8 ust. 2 pkt 2;
   5) datę pobrania próbek;
   6) określenie miejsca pobrania próbek;
   7) informacje o objętości paliwa ciekłego lub biopaliwa ciekłego
     znajdującego się w zbiornikach, z których pobrano próbki;
   8) imię, nazwisko i stanowisko służbowe inspektora pobierającego próbki;
   9) podpisy:
     a) kontrolowanego przedsiębiorcy albo jego przedstawiciela,
     b) inspektora pobierającego próbki.
3. Protokół, o którym mowa w ust. 1, sporządza się w dwóch egzemplarzach,
  z których jeden otrzymuje kontrolowany przedsiębiorca lub jego
  przedstawiciel, a drugi inspektor dołącza do akt sprawy.
4. Odmowa podpisania protokołu przez kontrolowanego przedsiębiorcę lub jego
  przedstawiciela nie stanowi przeszkody do przekazania do badań pobranych
  próbek.
                                  Art. 14.
Inspektor jest obowiązany sporządzić także protokół pobrania próbek
przeznaczony do użytku wewnętrznego Inspekcji Handlowej, zawierający:
   1) numer protokołu, o którym mowa w art. 13 ust. 1;
   2) numery identyfikacyjne, o których mowa w art. 8 ust. 2 pkt 2;
   3) informacje o oznaczeniu próbek uniemożliwiającym identyfikację
     przedsiębiorcy, stacji paliwowej lub stacji zakładowej, z której je
     pobrano, przekazywanych do akredytowanego laboratorium;
   4) podpis inspektora pobierającego próbki.
   
                                  Art. 15.
1. Inspektor niezwłocznie przekazuje pobrane próbki do akredytowanego
  laboratorium w warunkach uniemożliwiających zmianę jakości paliwa ciekłego
  lub biopaliwa ciekłego i jego cech charakterystycznych.
2. Jedna z próbek dostarczonych do akredytowanego laboratorium stanowi
  próbkę kontrolną, a drugą próbkę przeznacza się do badań.
3. Wojewódzki inspektor inspekcji handlowej przeprowadza, na wniosek
  kontrolowanego przedsiębiorcy, badania próbki kontrolnej w akredytowanym
  laboratorium niezależnym od kontrolowanego przedsiębiorcy oraz producenta
  lub dostawcy kontrolowanego paliwa.
4. Wniosek, o którym mowa w ust. 3, składa się pisemnie w terminie i na
  zasadach określonych dla zgłaszania uwag do protokołu kontroli.
                                  Art. 16.
1. Jeżeli przeprowadzone badania wykazały, że paliwo ciekłe lub biopaliwo
  ciekłe nie spełnia wymagań jakościowych określonych w przepisach wydanych
  odpowiednio na podstawie art. 4 ust. 2 lub 3 albo art. 5 ust. 3,
  kontrolowany jest obowiązany do uiszczenia wojewódzkiemu inspektorowi
  inspekcji handlowej kwoty stanowiącej równowartość kosztów
  przeprowadzonych badań.
2. W przypadku, o którym mowa w art. 15 ust. 3, wojewódzki inspektor
  inspekcji handlowej pobiera od kontrolowanego przedsiębiorcy zaliczkę w
  wysokości kosztów badania próbki kontrolnej.
3. Jeżeli badanie próbki kontrolnej nie wykaże naruszenia wymagań
  jakościowych określonych w przepisach wydanych na podstawie art. 4 ust. 2
  lub 3 albo art. 5 ust. 3, uznaje się, że badane paliwo spełnia te
  wymagania. W takim przypadku zwraca się przedsiębiorcy zaliczkę, o której
  mowa w ust. 2.
4. Do należności, o których mowa w ust. 1, stosuje się przepisy o
  postępowaniu egzekucyjnym w administracji.
                                  Art. 17.
1. Akredytowane laboratoria przeprowadzają badania pobranych próbek na
  podstawie umowy zawartej z Głównym Inspektorem Inspekcji Handlowej, a
  badania próbek kontrolnych na podstawie umowy zawartej z wojewódzkim
  inspektorem inspekcji handlowej.
2. Umowy, o których mowa w ust. 1, powinny zawierać co najmniej
  postanowienia dotyczące liczby próbek przekazywanych do badań, terminu
  wykonania badań, sposobu rozliczeń za wykonane badania, odpowiedzialności
  stron za niedotrzymanie warunków umowy, okresu jej obowiązywania i
  warunków rozwiązania.
3. Wyniki badań pobranych próbek stosuje się do jakości całej partii paliwa
  ciekłego lub biopaliwa ciekłego znajdującego się w zbiorniku, z którego
  pobrano próbki.
                                  Art. 18.
1. Minister właściwy do spraw gospodarki określi, w drodze rozporządzenia,
  metody badania jakości paliw ciekłych, biorąc pod uwagę postanowienia
  właściwych norm w tym zakresie.
2. Minister właściwy do spraw gospodarki określi, w drodze rozporządzenia,
  metody badania jakości biopaliw ciekłych, biorąc pod uwagę postanowienia
  właściwych norm w tym zakresie.
                                      
                                  Art. 19.
1. Kierownik akredytowanego laboratorium jest obowiązany do przekazania
  właściwemu wojewódzkiemu inspektorowi inspekcji handlowej, niezwłocznie po
  zakończeniu badań, protokołu zawierającego wyniki badań próbek wraz z ich
  analizą.
 2. Pozostałości po próbkach oraz próbki kontrolne niepoddane badaniom
  podlegają komisyjnemu zniszczeniu, na wniosek wojewódzkiego inspektora
  inspekcji handlowej, przez akredytowane laboratorium przeprowadzające
  badania.
                                  Art. 20.
1. Wojewódzki inspektor inspekcji handlowej sporządza analizy wyników
  kontroli jakości paliw ciekłych i biopaliw ciekłych na podstawie
  protokołów, o których mowa w art. 19 ust. 1, a także okresowe sprawozdania
  i roczne raporty zawierające wyniki badań pobranych próbek.
2. Analizy, sprawozdania i roczne raporty, o których mowa w ust. 1, Główny
  Inspektor Inspekcji Handlowej przekazuje Zarządzającemu.
                                  Art. 21.
1. Zarządzający na podstawie analiz, sprawozdań i rocznych raportów, o
  których mowa w art. 20 ust. 1, sporządza roczny zbiorczy raport dotyczący
  jakości paliw ciekłych i biopaliw ciekłych.
2. Zbiorczy raport, o którym mowa w ust. 1, Zarządzający przedstawia Radzie
  Ministrów corocznie, w terminie do dnia 31 maja następnego roku.
3. Na podstawie dokumentów, o których mowa w ust. 1, Zarządzający sporządza
  corocznie dla Komisji Europejskiej zbiorczy raport dotyczący jakości paliw
  ciekłych i biopaliw ciekłych na stacjach paliwowych i stacjach zakładowych
  i przekazuje go w terminie do dnia 30 czerwca następnego roku.
                                  Art. 22.
Minister właściwy do spraw gospodarki określi, w drodze rozporządzenia:
   1) wzór raportu, o którym mowa w art. 21 ust. 1,
   2) sposób monitorowania jakości paliw ciekłych i biopaliw ciekłych w celu
     sporządzenia raportu, o którym mowa w art. 21 ust. 3, a w
     szczególności:
     a) sposób doboru stacji paliwowych i stacji zakładowych, w których
       będzie dokonywana kontrola, w tym minimalną liczbę tych stacji,
     b) okresy monitorowania jakości paliw ciekłych i biopaliw ciekłych,
     c) sposób podziału terytorium kraju do celów monitorowania jakości
       paliw ciekłych i biopaliw ciekłych,
     d) wzór raportu
- uwzględniając konieczność prewencyjnego oddziaływania Systemu oraz
niezbędne informacje zawarte w sporządzanych raportach.
                                 Rozdział 3
                               Przepisy karne
                                      
                                  Art. 23.
1. Kto dokonuje obrotu paliwami ciekłymi lub biopaliwami ciekłymi
  niespełniającymi wymagań jakościowych określonych w ustawie, podlega
  grzywnie do 500 000 złotych lub karze pozbawienia wolności do lat 3.
2. Tej samej karze podlega ten, kto w stacji zakładowej gromadzi paliwo
  ciekłe lub biopaliwo ciekłe niespełniające wymagań jakościowych
  określonych w ustawie.
3. Jeżeli paliwa, o których mowa w ust. 1 lub 2, stanowią mienie znacznej
  wartości, sprawca podlega grzywnie do 1 000 000 złotych lub karze
  pozbawienia wolności od 3 miesięcy do 5 lat.
4. W wypadku mniejszej wagi sprawca podlega grzywnie.
5. Jeżeli sprawca czynu określonego w ust. 1-3 działa nieumyślnie, podlega
  grzywnie do 250 000 złotych.
                                  Art. 24.
Kto uniemożliwia lub utrudnia inspektorowi przeprowadzenie kontroli lub
usuwa paliwo ciekłe lub biopaliwo ciekłe zabezpieczone w wyniku kontroli,
podlega grzywnie, karze ograniczenia wolności albo pozbawienia wolności do
roku.
                                 Rozdział 4
                     Zmiany w przepisach obowiązujących
                                      
                                  Art. 25.
W ustawie z dnia 10 kwietnia 1997 r. - Prawo energetyczne (Dz.U. z 2003 r.
Nr 153, poz. 1504 i Nr 203, poz. 1966) w art. 32 w ust. 1 pkt 4 otrzymuje
brzmienie:
  "4) obrotu paliwami i energią, z wyłączeniem: obrotu paliwami stałymi,
     obrotu energią elektryczną za pomocą instalacji o napięciu poniżej 1 kV
     będącej własnością odbiorcy, obrotu paliwami gazowymi, jeżeli roczna
     wartość obrotu nie przekracza równowartości 100 000 euro, oraz obrotu
     gazem płynnym, jeżeli roczna wartość obrotu nie przekracza 10 000 euro,
     jak również obrotu paliwami gazowymi i energią elektryczną dokonywanego
     na giełdach towarowych przez towarowe domy maklerskie prowadzące
     działalność maklerską w zakresie obrotu towarami giełdowymi na
     podstawie ustawy z dnia 26 października 2000 r. o giełdach towarowych
     (Dz.U. Nr 103, poz. 1099, z 2002 r. Nr 200, poz. 1686 oraz z 2003 r. Nr
     50, poz. 424, Nr 84, poz. 774 i Nr 223, poz. 2216),".
  
                                  Art. 26.
W ustawie z dnia 15 grudnia 2000 r. o Inspekcji Handlowej (Dz.U. z 2001 r.
Nr 4, poz. 25, Nr 110, poz. 1189, z 2002 r. Nr 135, poz. 1145 i Nr 166, poz.
1360 oraz z 2003 r. Nr 223, poz. 2220 i Nr 229, poz. 2275) wprowadza się
następujące zmiany:
1) po art. 16 dodaje się art. 16a w brzmieniu:
    "Art. 16a. Przedsiębiorca będący w posiadaniu produktów lub dokumentów
           objętych zakresem kontroli przeprowadzanej u innego
           przedsiębiorcy jest obowiązany, na żądanie inspektora, do ich
           udostępnienia oraz umożliwienia pobrania próbek produktów do
           badań.";
2) po art. 22 dodaje się art. 22a w brzmieniu:
    "Art. 22a. 1. Pracownicy Głównego Inspektoratu, wyznaczeni przez
             Głównego Inspektora, są uprawnieni do nadzorowania, na
             podstawie legitymacji służbowej, kontroli przeprowadzanych na
             terenie kraju w celu sprawdzenia ich prawidłowości.
         2. Przed przystąpieniem do wykonywania nadzoru pracownik, o którym
           mowa w ust. 1, jest obowiązany okazać legitymację służbową
           kontrolowanemu lub jego przedstawicielowi oraz inspektorom
           przeprowadzającym kontrolę.
         3. Do wykonywania nadzoru, o którym mowa w ust. 1, stosuje się
           odpowiednio przepisy art. 15 ust. 1, art. 16 ust. 1 pkt 1-4, pkt
           6-9 i pkt 12, ust. 2 i 3, art. 17, art. 21 i art. 22.
         4. Pracownik, o którym mowa w ust. 1, może dokonać zabezpieczenia
           dowodów na czas niezbędny do realizacji zadań wykonywanego
           nadzoru.
         5. Z przeprowadzonych czynności pracownik sporządza raport
           służbowy.
         6. W przypadku gdy pracownik, o którym mowa w ust. 1, stwierdzi
           nieprawidłowości w postępowaniu kontrolnym, wydaje inspektorowi
           zalecenie niezwłocznego usunięcia tych nieprawidłowości.
         7. Główny Inspektor kieruje do właściwego wojewódzkiego inspektora
           zalecenia, jeżeli jest to niezbędne w celu usunięcia
           stwierdzonych nieprawidłowości w postępowaniu kontrolnym.
         8. Wojewódzki inspektor jest obowiązany poinformować Głównego
           Inspektora, w wyznaczonym terminie, o sposobie wykonania
           zaleceń, o których mowa w ust. 7.".
         
                                  Art. 27.
W ustawie z dnia 2 października 2003 r. o biokomponentach stosowanych w
paliwach ciekłych i biopaliwach ciekłych (Dz.U. Nr 199, poz. 1934) w art. 2
wprowadza się następujące zmiany:
1) pkt 7 otrzymuje brzmienie:
     "7) paliwa ciekłe:
         a) benzyny silnikowe zawierające w swoim składzie do 5% bioetanolu
           oraz do 15% eterów, o których mowa w pkt 4, stosowane w
           pojazdach wyposażonych w silniki z zapłonem iskrowym,
         b) olej napędowy zawierający do 5% estrów, o których mowa w pkt 5,
           stosowany w pojazdach, ciągnikach rolniczych, a także maszynach
           nieporuszających się po drogach, wyposażonych w silniki z
           zapłonem samoczynnym
      - spełniające wymagania jakościowe określone w odrębnych
       przepisach;";
2) pkt 8 otrzymuje brzmienie:
     "8) biopaliwa ciekłe:
         a) benzyny silnikowe zawierające w swoim składzie powyżej 5%
           bioetanolu oraz powyżej 15% eterów, o których mowa w pkt 4,
           stosowane w pojazdach wyposażonych w silniki z zapłonem
           iskrowym,
         b) estry, o których mowa w pkt 5, stanowiące samoistne paliwo
           stosowane w pojazdach, ciągnikach rolniczych, a także maszynach
           nieporuszających się po drogach, wyposażonych w silniki z
           zapłonem samoczynnym,
         c) olej napędowy, zawierający powyżej 5% estrów, o których mowa w
           pkt 5, stosowany w pojazdach, ciągnikach rolniczych, a także
           maszynach nieporuszających się po drogach, wyposażonych w
           silniki z zapłonem samoczynnym
      - spełniające wymagania jakościowe określone w odrębnych
       przepisach;".
                                 Rozdział 5
                       Przepisy przejściowe i końcowe
                                      
                                  Art. 28.
Podmioty prowadzące działalność gospodarczą w zakresie obrotu paliwami
ciekłymi lub biopaliwami ciekłymi, która na podstawie przepisów
dotychczasowych nie wymagała uzyskania koncesji, mogą ją wykonywać na
dotychczasowych zasadach do czasu ostatecznego rozstrzygnięcia sprawy przez
Prezesa Urzędu Regulacji Energetyki, pod warunkiem złożenia wniosku o
udzielenie koncesji na obrót paliwami ciekłymi lub biopaliwami ciekłymi
najpóźniej w terminie 3 miesięcy od dnia wejścia w życie ustawy.
                                  Art. 29.
Jeżeli obowiązujące przepisy powołują się na przepisy ustawy uchylanej przez
art. 32 albo odsyłają ogólnie do przepisów tej ustawy, stosuje się w tym
zakresie właściwe przepisy niniejszej ustawy.
                                  Art. 30.
Dotychczasowe przepisy wykonawcze wydane na podstawie ustawy, o której mowa
w art. 32, zachowują moc do dnia wejścia w życie przepisów wykonawczych
wydanych na podstawie niniejszej ustawy, o ile nie są z nią sprzeczne, nie
dłużej jednak niż przez 6 miesięcy od dnia jej wejścia w życie.
                                  Art. 31.
1. Przepisy art. 5 w zakresie informowania Komisji Europejskiej o
  wystąpieniu na rynku nadzwyczajnych zdarzeń skutkujących zmianą warunków
  zaopatrzenia w ropę naftową lub jej produkty oraz wyrażania zgody przez
  Komisję Europejską na czasowe stosowanie innych wymagań jakościowych dla
  paliw ciekłych lub biopaliw ciekłych stosuje się od dnia uzyskania przez
  Rzeczpospolitą Polską członkostwa w Unii Europejskiej.
2. Przepisy art. 21 ust. 3 stosuje się od dnia uzyskania przez
  Rzeczpospolitą Polską członkostwa w Unii Europejskiej.
                                  Art. 32.
Traci moc ustawa z dnia 10 stycznia 2003 r. o systemie monitorowania i
kontrolowania jakości paliw ciekłych (Dz.U. Nr 17, poz. 154 i Nr 199, poz.
1934).
                                  Art. 33.
Ustawa wchodzi w życie po upływie 14 dni od dnia ogłoszenia.
_______________________________
[1] Przepisy niniejszej ustawy wdrażają postanowienia: dyrektywy Parlamentu
 Europejskiego i Rady 98/70/WE z dnia 13 października 1998 r. w sprawie
 jakości benzyny i paliw do silników Diesla zmieniającej dyrektywę Rady
 93/12/EWG, dyrektywy Komisji 2000/71/WE z dnia 7 listopada 2000 r.
 w sprawie dostosowania metod pomiarowych, określonych w załącznikach I, II,
 III i IV do dyrektywy Parlamentu Europejskiego i Rady 98/70/EC, do postępu
 technicznego, jak przewidziano w art. 10 tej dyrektywy, decyzji Komisji
 2002/159/WE z dnia 18 lutego 2002 r. w sprawie wspólnego formatu dokumentów
 zawierających zestawienie krajowych danych dotyczących jakości paliwa,
 dyrektywy Parlamentu Europejskiego i Rady 2003/17/WE z dnia 3 marca 2003 r.
 zmieniającej dyrektywę 98/70/WE w sprawie jakości benzyny i paliw do
 silników Diesla.
 Niniejszą  ustawą zmienia się: ustawę z dnia 10 kwietnia 1997  r.  -  Prawo
 energetyczne,  ustawę z dnia 15 grudnia 2000 r. o Inspekcji Handlowej  oraz
 ustawę  z  dnia  2  października  2003 r. o biokomponentach  stosowanych  w
 paliwach ciekłych i biopaliwach ciekłych.
[2] Zmiany tekstu jednolitego wymienionej ustawy zostały ogłoszone w Dz.U. z
 2000 r. Nr 120, poz. 1268, z 2001 r. Nr 110, poz. 1189, Nr 115, poz. 1229 i
 Nr 125, poz. 1363 oraz z 2003 r. Nr 162, poz. 1568, Nr 166, poz. 1612 i Nr
 223, poz. 2219.
[3] Zmiany wymienionej ustawy zostały ogłoszone w Dz.U. z 2000 r. Nr 86, poz.
 958 i Nr 114, poz. 1193, z 2001 r. Nr 49, poz. 509, Nr 67, poz. 679, Nr
 102, poz. 1115 i Nr 147, poz. 1643, z 2002 r. Nr 1, poz. 2, Nr 115, poz.
 995 i Nr 130, poz. 1112 oraz z 2003 r. Nr 68, poz. 789, Nr 128, poz. 1176 i
 Nr 217, poz. 2125.
[4] Zmiany tekstu jednolitego wymienionej ustawy zostały ogłoszone w Dz.U. z
 2003 r. Nr 124, poz. 1152, Nr 130, poz. 1190, Nr 137, poz. 1302, Nr 149,
 poz. 1451 i 1452, Nr 162, poz. 1568, Nr 200, poz. 1953 i Nr 210, poz. 2036.
