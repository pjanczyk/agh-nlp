



                                    
Dz.U. z 1995 r. Nr 97, poz. 482 
                                USTAWA
                       z dnia 30 czerwca 1995 r.
                                    
           o stosunku Państwa do Kościoła Polskokatolickiego
                      w Rzeczypospolitej Polskiej
                               Rozdział 1
                            Przepisy ogólne
                                    
                                Art. 1.
 1. Ustawa określa stosunek Państwa do Kościoła Polskokatolickiego w Rzeczypospolitej
   Polskiej, zwanego dalej "Kościołem", oraz jego sytuację prawną
   i majątkową.
 2. W sprawach odnoszących się do Kościoła, nie uregulowanych w ustawie, 
   stosuje się powszechnie obowiązujące przepisy prawa.
 3. Wszelkie zmiany niniejszej ustawy wymagają uprzedniej opinii Rady Synodalnej.
                                    
                                Art. 2.
 1. Kościół jest samodzielny i niezależny organizacyjnie od jakiejkolwiek zagranicznej
   władzy kościelnej i świeckiej.
 2. Kościół pozostaje w jedności wiary i moralności z Polskim Narodowym 
   Kościołem Katolickim w Stanach Zjednoczonych Ameryki Północnej i Kanadzie.
 3. Kościół jest członkiem Unii Ultrechckiej Kościołów Starokatolickich.
 4. Kościół może należeć do innych krajowych i międzynarodowych organizacji 
   o charakterze ekumenicznym i międzywyznaniowym.
 
                                Art. 3.
Kościół rządzi się w swoich sprawach własnym Prawem Wewnętrznym, swobodnie
wykonuje władzę duchowną, jurysdykcyjną i samodzielnie zarządza swoimi
sprawami.
                               Rozdział 2
                   Osoby prawne Kościoła i ich organy
                                    
                                Art. 4.
 1. Organizację Kościoła oraz prawa i obowiązki osób należących do Kościoła 
   określa jego Prawo Wewnętrzne, uchwalane przez Synod Ogólnopolski.
 2. Najwyższym organem prawodawczym w Kościele jest Synod Ogólnopolski.
 3. Osobowość prawną posiadają:
    1) Kościół jako całość,
    2) diecezje,
    3) parafie,
    4) seminaria duchowne,
    5) zakony.
 4. Organami osób prawnych wymienionych w ust. 3 są:
    1) dla Kościoła jako całości - Synod Ogólnopolski, Rada Synodalna i 
      Zwierzchnik Kościoła,
    2) dla diecezji - biskup-ordynariusz lub administrator diecezji,
    3) dla parafii - proboszcz lub administrator parafii,
    4) dla seminarium duchownego - rektor,
    5) dla zakonu - przełożony lub przełożona.
 5. Do składania oświadczeń woli w imieniu Kościoła upoważniona jest Rada 
   Synodalna, działająca poprzez jej Przewodniczącego wspólnie z Sekretarzem
   lub Skarbnikiem.
 6. Zmiana nazwy grup osób prawnych, o których mowa w ust. 3, może być 
   dokonana przepisami wewnątrzkościelnymi. Zmiany te, na wniosek Rady 
   Synodalnej, Minister-Szef Urzędu Rady Ministrów ogłasza w Dzienniku 
   Urzędowym Rzeczypospolitej Polskiej "Monitor Polski".
 
                                Art. 5.
Inne jednostki organizacyjne Kościoła mogą, na wniosek Rady Synodalnej, 
uzyskać osobowość prawną w drodze rozporządzenia Ministra-Szefa Urzędu 
Rady Ministrów.
 
                                Art. 6.
 1. Kościół samodzielnie tworzy, przekształca i znosi jednostki organizacyjne, 
   w tym także posiadające osobowość prawną.
 2. O faktach wymienionych w ust. 1 władza kościelna powiadamia niezwłocznie
   właściwy organ administracji rządowej:
    1) odnośnie do osób wymienionych w art. 4 ust. 3 pkt 2 oraz jednostek, 
      które otrzymały osobowość prawną w drodze rozporządzenia, o którym
      mowa w art. 5 - Ministra-Szefa Urzędu Rady Ministrów,
    2) w pozostałych przypadkach - wojewodę.
 3. Nowo utworzone jednostki organizacyjne, o których mowa w art. 4 ust. 3 
   pkt 2-5, nabywają osobowość prawną z chwilą pisemnego powiadomienia 
   właściwego organu administracji rządowej. Odpis powiadomienia, z umieszczonym
   na nim potwierdzeniem odbioru, jest dowodem uzyskania osobowości
   prawnej.
 4. Powiadomienie, o którym mowa w ust. 2 i 3, powinno zawierać nazwę i 
   siedzibę kościelnej osoby prawnej, a w odniesieniu do diecezji i parafii - 
   także ich zasięg terytorialny.
 5. Odpowiednie powiadomienie następuje również w przypadku powołania 
   lub odwołania osób sprawujących funkcję organu lub członka organu osoby
   prawnej, uprawnionych do składania w imieniu osób prawnych oświadczeń
   woli. Powiadomienie obejmuje imię i nazwisko, obywatelstwo oraz 
   miejsce zamieszkania.
                                    
                                Art. 7.
Wydawnictwa, zakłady charytatywno-opiekuńcze oraz zakłady gospodarcze, 
nie posiadające osobowości prawnej, działają w ramach kościelnych osób prawnych,
które je powołały.
                                    
                                Art. 8.
Kościelna osoba prawna nie odpowiada za zobowiązania innej kościelnej osoby
prawnej.
                                    
                               Rozdział 3
                          Działalność Kościoła
                                    
                                Art. 9.
 1. Kościół swobodnie organizuje i sprawuje kult publiczny.
 2. Organizowanie imprez o charakterze religijnym na drogach publicznych 
   wymaga uzgodnienia, w zakresie bezpieczeństwa ruchu drogowego, z właściwymi
   organami rządowej administracji ogólnej bądź organami samorządu 
   terytorialnego.
 3. Przepisu ust. 2 nie stosuje się do konduktów pogrzebowych odbywających 
   się stosownie do miejscowego zwyczaju.
 4. Religijne uroczystości pogrzebowe i nabożeństwa za zmarłych mogą być 
   sprawowane na cmentarzach komunalnych przy zachowaniu obowiązujących
   przepisów porządkowych.
 
                                Art. 10.
 1. Kościół prowadzi konfesyjne nauczanie religii w szkołach publicznych na 
   zasadach i w trybie przewidzianych w odrębnych przepisach.
 2. Oceny z religii wystawiane w punktach katechetycznych są umieszczane na 
   świadectwach wydawanych przez szkoły publiczne.
 
                                Art. 11.
 1. Kościelne osoby prawne mają prawo zakładać i prowadzić szkoły oraz inne 
   placówki oświatowo-wychowawcze i opiekuńczo-wychowawcze na zasadach
   określonych w odrębnych przepisach.
 2. Do nauczycieli, wychowawców i pracowników zatrudnionych w szkołach i 
   innych placówkach oświatowo-wychowawczych i opiekuńczo-wychowawczych,
   a także seminariach duchownych i instytutach misyjnych prowadzonych
   przez Kościół stosuje się odpowiednio przepisy dotyczące uprawnień 
   nauczycieli, wychowawców i pracowników zatrudnionych w szkołach i placówkach
   publicznych.
 3. Uczącym się w szkołach wymienionych w ust. 1 i 2 przysługują świadczenia 
   publicznych zakładów opieki zdrowotnej oraz ulgi w opłatach za przejazdy 
   środkami publicznego transportu zbiorowego na równi z uczniami szkół 
   publicznych.
                                    
                                Art. 12.
 1. Kościół ma prawo do zakładania i prowadzenia seminariów duchownych i 
   instytutów misyjnych, w których kształci według własnego programu kandydatów
   na duchownych oraz osoby świeckie przygotowujące się do realizacji
   misji Kościoła.
 2. Wyższe Seminarium Duchowne Kościoła Polskokatolickiego w Warszawie 
   jest wyższą szkołą teologiczną uprawnioną do nadawania absolwentom tytułu
   zawodowego licencjata teologii starokatolickiej. Tytuł ten jest równoważny
   z tytułem zawodowym licencjata nadawanym przez państwowe 
   szkoły wyższe.
 
                                Art. 13.
 1. Kościół ma prawo do zakładania i prowadzenia szkół wyższych. Status 
   prawny tych szkół, a także tryb i zakres uznawania przez Państwo stopni i 
   tytułów nadawanych przez te szkoły regulują umowy między Ministrem 
   Edukacji Narodowej a Radą Synodalną.
 2. Studentom szkół, o których mowa w ust. 1 oraz w art. 12 ust. 2, przysługują
   świadczenia publicznych zakładów opieki zdrowotnej oraz ulgi w opłatach
   za przejazdy środkami publicznego transportu zbiorowego na równi 
   ze studentami państwowych szkół wyższych.
 3. Osobom pozostającym w stosunku pracy w szkołach, o których mowa w 
   ust. 1 oraz w art. 12 ust. 2, przysługują na równi z odpowiednimi pracownikami
   państwowych szkół wyższych świadczenia:
    1) publicznych zakładów opieki zdrowotnej,
    2) ubezpieczenia społecznego oraz
    3) zaopatrzenia emerytalnego pracowników i ich rodzin.
  Nauczycielom przysługują ponadto ulgi w opłatach za przejazdy środkami 
   publicznego transportu zbiorowego na równi z nauczycielami akademickimi.
 4. Poręcza się Kościołowi prawo kształcenia kadr duchownych w Chrześcijańskiej
   Akademii Teologicznej w Warszawie w zakresie teologii starokatolickiej
   w ramach istniejącej jednostki naukowo-dydaktycznej.
 
                                Art. 14.
 1. Studenci teologii otrzymują na czas studiów odroczenie odbywania zasadniczej
   służby wojskowej, w razie zaś ogłoszenia mobilizacji i w czasie wojny
   mogą być przeznaczeni, stosownie do potrzeb sił zbrojnych, do służby 
   sanitarnej lub służby w obronie cywilnej.
 2. Nie powołuje się absolwentów studiów, o których mowa w ust. 1, do odbywania
   przeszkolenia wojskowego w okresie przygotowań do święceń w 
   ciągu dwóch lat od zakończenia studiów.
 3. Duchowni po otrzymaniu święceń są przenoszeni do rezerwy i nie odbywają
   ćwiczeń wojskowych w czasie pokoju. W razie ogłoszenia mobilizacji 
   oraz w czasie wojny mogą być oni powołani jedynie do pełnienia funkcji 
   kapelanów wojskowych.
 4. W razie ogłoszenia mobilizacji i w czasie wojny właściwe organy wojskowe, 
   w porozumieniu z biskupem-ordynariuszem lub administratorem diecezji, 
   zapewnią pozostawienie do duszpasterskiej obsługi ludności niezbędnej liczby
   duchownych spośród tych, którzy podlegają mobilizacji.
  
                                Art. 15.
 1. Żołnierzom pełniącym czynną służbę wojskową zapewnia się możliwość 
   uczestniczenia - poza terenem jednostek wojskowych - w nabożeństwach i 
   czynnościach religijnych w niedziele i w święta, jeżeli w miejscowości stacjonowania
   jednostki wojskowej lub w jej pobliżu znajduje się miejsce kultu
   publicznego Kościoła i jeżeli nie koliduje to z ważnymi obowiązkami 
   służbowymi.
 2. Opiekę duszpasterską na terenie jednostek wojskowych dla żołnierzy, o 
   których mowa w ust. 1, zapewniają duchowni Kościoła w terminach uzgodnionych
   z dowódcami jednostek.
 3. Duchownych, o których mowa w ust. 2, wyznacza Rada Synodalna w porozumieniu
   z Ministrem Obrony Narodowej.
                                    
                                Art. 16.
 1. Dzieciom i młodzieży przebywającym w zakładach opiekuńczych i wychowawczych,
   w sanatoriach, prewentoriach i szpitalach zapewnia się prawo 
   do udziału w nabożeństwach, uczestniczenia w nauczaniu kościelnym i wykonywania
   praktyk religijnych właściwych dla wyznania polskokatolickiego.
 2. Dzieciom i młodzieży korzystającym z zorganizowanych form wypoczynku 
   wakacyjnego zapewnia się prawo uczestniczenia w nabożeństwach i wykonywania
   innych praktyk religijnych.
 3. Minister Edukacji Narodowej oraz Minister Zdrowia i Opieki Społecznej 
   w porozumieniu z Kościołem, w drodze rozporządzenia, określą zasady 
   organizowania nabożeństw, katechizacji i wykonywania innych praktyk religijnych
   właściwych dla wyznania polskokatolickiego dzieciom i młodzieży 
   przebywającym w zakładach opiekuńczych i wychowawczych, sanatoriach, 
   prewentoriach i szpitalach oraz korzystającym z zorganizowanego wypoczynku.
 
                                Art. 17.
 1. Prawo wykonywania praktyk religijnych i korzystania z opieki duszpasterskiej
   zapewnia się też osobom przebywającym w zakładach opieki zdrowotnej
   oraz domach pomocy społecznej, a także osobom tymczasowo aresztowanym,
   skazanym oraz nieletnim przebywającym w zakładach poprawczych
   i schroniskach dla nieletnich.
 2. Nabożeństwa dla osób, o których mowa w ust. 1, odbywają się w kaplicach 
   lub innych pomieszczeniach udostępnianych na ten cel przez kierowników 
   zakładów prowadzonych przez państwo lub samorząd terytorialny.
 3. Do wyznaczania kapelanów w zakładach prowadzonych przez państwo lub 
   samorząd terytorialny, w celu zaspokajania potrzeb określonych w ust. 1, 
   jest uprawniona Rada Synodalna.
 
                                Art. 18.
 1. Kościół może tworzyć własne organizacje kościelne w celu realizacji zadań 
   wynikających z jego misji.
 2. Organizacje, o których mowa w ust. 1, mają na celu w szczególności działalność
   na rzecz formacji religijnej, kultu publicznego, nauki polskokatolickiej,
   działalność charytatywno-opiekuńczą oraz kształtowanie postaw religijno-etycznych
   dzieci i młodzieży.
 3. Władze kościelne czuwają nad zgodnością działania organizacji z ich celami
   religijnymi i etycznymi.
 4. Do organizacji, o których mowa w ust. 1, nie stosuje się prawa o stowarzyszeniach.
 5. Organizacje, o których mowa w ust. 1, mogą uzyskiwać osobowość prawną 
   w trybie określonym w art. 5.
 
                                Art. 19.
 1. Kościelne osoby prawne mogą realizować inwestycje sakralne i kościelne.
 2. Na wniosek kościelnej osoby prawnej miejscowe plany zagospodarowania 
   przestrzennego obejmują także inwestycje, o których mowa w ust. 1, oraz 
   polskokatolickie cmentarze wyznaniowe.
 
                                Art. 20.
Grunty stanowiące własność Skarbu Państwa lub własność gminy, przeznaczone
w miejscowych planach zagospodarowania przestrzennego na potrzeby Kościoła,
na wniosek kościelnych osób prawnych mogą być im oddawane w wieczyste
użytkowanie lub sprzedawane.
                                Art. 21.
Nie pobiera się opłat za użytkowanie wieczyste gruntów oddanych na potrzeby 
zakładów charytatywno-opiekuńczych i punktów katechetycznych.
                                Art. 22.
Parafie mają prawo posiadania cmentarzy grzebalnych, poszerzania ich, zakładania
i zarządzania nimi.
                                Art. 23.
 1. Kościół ma prawo emitowania w publicznych środkach masowego przekazu
   nabożeństw oraz swoich programów religijno-moralnych, społecznych i 
   kulturalnych.
 2. Sposób realizacji uprawnień, o których mowa w ust. 1, określi porozumienie
   między Kościołem a właściwą jednostką publicznej radiofonii i telewizji.
                                Art. 24.
Osoby prawne Kościoła mają prawo zakładania i prowadzenia własnych archiwów,
muzeów i zbiorów bibliotecznych.
                                Art. 25.
Instytucje państwowe, samorządowe i kościelne współdziałają w ochronie, konserwacji,
udostępnianiu i upowszechnianiu zabytków architektury kościelnej i 
sztuki sakralnej oraz ich dokumentacji, muzeów, archiwów i bibliotek będących 
własnością kościelną, a także dzieł kultury i sztuki o motywach religijnych, stanowiących
ważną część dziedzictwa kultury polskiej.
                               Rozdział 4
                       Sprawy majątkowe Kościoła
                                    
                                Art. 26.
Kościołowi i jego osobom prawnym przysługuje prawo nabywania, posiadania i 
zbywania mienia ruchomego i nieruchomego, nabywania i zbywania innych 
praw oraz swobodnego zarządzania swoim majątkiem.
                                Art. 27.
 1. Majątek i przychody kościelnych osób prawnych podlegają ogólnym przepisom
   podatkowym, z wyjątkami określonymi w ust. 2-5.
 2. Kościelne osoby prawne są zwolnione od opodatkowania podatkiem od 
   nieruchomości - nieruchomości lub ich części przeznaczonych na cele 
   niemieszkalne, z wyjątkiem części przeznaczonej na wykonywanie działalności
   gospodarczej.
 3. Zwolnienie od opodatkowania podatkiem od nieruchomości obejmuje nieruchomości
   lub ich części przeznaczone na cele mieszkalne duchownych, 
   jeżeli:
    1) są one wpisane do rejestru zabytków,
    2) służą jako internaty przy szkołach i seminariach duchownych,
    3) znajdują się w budynkach diecezji, zwierzchników diecezji, ich sufraganów,
      Zwierzchnika Kościoła i Rady Synodalnej.
 4. Nabywanie i zbywanie rzeczy i praw majątkowych przez kościelne osoby 
   prawne w drodze czynności prawnych oraz spadkobrania, zapisu i zasiedzenia
   jest zwolnione od opłaty skarbowej, jeżeli ich przedmiotem są:
    1) rzeczy i prawa nie przeznaczone do działalności gospodarczej,
    2) sprowadzane z zagranicy maszyny, urządzenia i materiały poligraficzne 
      oraz papier.
 5. Darowizny na kościelną działalność charytatywno-opiekuńczą pochodzące 
   od osób fizycznych są wyłączone z podstawy opodatkowania darczyńców 
   podatkiem dochodowym, jeżeli kościelna osoba prawna przedstawi darczyńcy
   pokwitowanie odbioru oraz - w okresie dwóch lat od dnia przekazania
   darowizny - sprawozdanie o przeznaczeniu jej na tę działalność.
 6. Nabywanie i zbywanie rzeczy oraz praw majątkowych, o których mowa w 
   ust. 4, jest zwolnione od opłat sądowych, z wyłączeniem opłat kancelaryjnych.
 
                                Art. 28.
 Wolne od opłat celnych są:
    1) przesyłane z zagranicy dla kościelnych osób prawnych dary:
       a) przeznaczone na cele kultowe, charytatywno-opiekuńcze i oświatowo-wychowawcze,
       b) maszyny, urządzenia i materiały poligraficzne oraz papier,
    2) wysyłane przez kościelne osoby prawne za granicę dary:
       a) na rzecz zagranicznych i międzynarodowych organizacji kościelnych
         i społecznych,
       b) przeznaczone dla ofiar klęsk żywiołowych i osób znajdujących się 
         w potrzebie.
       
                                Art. 29.
 1. Kościelne osoby prawne mają prawo do zbierania ofiar na cele religijne, 
   kościelną działalność charytatywno-opiekuńczą, naukową, oświatową i wychowawczą
   oraz utrzymanie duchownych i zakonów.
 2. Zbiórki wymienione w ust. 1 nie wymagają zezwolenia, jeżeli odbywają się 
   w obrębie terenów kościelnych, kaplic oraz w miejscach i okolicznościach 
   zwyczajowo przyjętych i w sposób tradycyjnie ustalony.
                                    
                                Art. 30.
 1. Kościelne osoby prawne mogą zakładać fundacje. Do fundacji tych stosuje 
   się ogólnie obowiązujące przepisy o fundacjach ze zmianami wynikającymi 
   z przepisów ust. 2-5.
 2. Niezależnie od nadzoru państwowego, nadzór nad działalnością fundacji 
   sprawuje kościelna osoba prawna będąca fundatorem lub wskazana w statucie
   fundacji.
 3. W razie stwierdzenia nieprawidłowości w zarządzaniu fundacją, właściwy 
   organ państwowy zwraca się do kościelnej osoby prawnej sprawującej nadzór
   nad fundacją, wyznaczając termin nie krótszy niż 3 miesiące na spowodowanie
   usunięcia nieprawidłowości. Po bezskutecznym upływie tego 
   terminu można zastosować środki oznaczone w przepisach o fundacjach.
 4. W razie konieczności poddania fundacji zarządowi przymusowemu, w myśl 
   przepisów o fundacjach, zarząd ten będzie sprawowała kościelna osoba 
   prawna wyznaczona przez Radę Synodalną.
 5. Jeżeli statut fundacji nie stanowi inaczej, w razie jej likwidacji:
    1) do jej majątku znajdującego się w kraju stosuje się odpowiednio przepis
      art. 31,
    2) o przeznaczeniu jej majątku znajdującego się za granicą zadecyduje 
      Rada Synodalna.
    
                                Art. 31.
W razie zniesienia kościelnej osoby prawnej, jej majątek przechodzi na własność
Kościoła jako całości.
    
                                Art. 32.
Niezależnie od ustawowego ubezpieczenia duchownych, kościelne osoby prawne
mogą prowadzić wewnętrzną działalność ubezpieczeniową na rzecz duchownych,
która w rozumieniu ustawy nie jest działalnością gospodarczą.
    
    
                               Rozdział 5
                     Przepisy przejściowe i końcowe
                                    
                                Art. 33.
 1. Nieruchomości lub ich części, pozostające w dniu wejścia w życie ustawy 
   we władaniu kościelnych osób prawnych, stają się z mocy prawa ich własnością,
   o ile nie narusza to praw niepaństwowych i niesamorządowych 
   osób trzecich.
 2. Stwierdzenie nabycia prawa własności następuje w drodze decyzji wojewody.
 3. Nabycie własności nieruchomości lub ich części na podstawie ust. 1 jest 
   wolne od podatków i opłat związanych z tym nabyciem, a wynikające z 
   niego wpisy do ksiąg wieczystych i ich zakładanie są wolne od opłat.
 4. Postępowanie sądowe lub administracyjne dotyczące nieruchomości, o których
   mowa w ust. 1, ulega zawieszeniu, a sądy lub organy administracji 
   państwowej przekazują ich akta organowi, o którym mowa w ust. 2.
 5. Organ, który wydał decyzję ostateczną określoną w ust. 2, zawiadamia o 
   niej sąd lub organ administracji państwowej, który zawiesił postępowanie, 
   zwracając akta sprawy. Sąd lub organ administracji państwowej umorzy 
   postępowanie.
                                    
                                Art. 34.
 1. Na wniosek kościelnych osób prawnych wojewoda lub inny organ wykonujący,
   w imieniu Skarbu Państwa, prawa wynikające z własności nieruchomości
   albo organy gmin w zakresie swoich właściwości - mogą nieodpłatnie
   przekazać Kościołowi lub jego osobom prawnym własność nieruchomości
   lub ich części:
    1) jeżeli są one niezbędne do sprawowania kultu religijnego lub działalności
      kościelnych osób prawnych w zakresie charytatywno-opiekuńczym
      lub oświatowo-wychowawczym,
    2) w celu utworzenia lub powiększenia gospodarstwa rolnego parafii 
      działających na Ziemiach Zachodnich i Północnych, o powierzchni do 
      15 ha użytków rolnych łącznie dla jednej parafii.
 2. Przepis art. 33 ust. 3 stosuje się odpowiednio.
 3. Wnioski, o których mowa w ust. 1, mogą być składane w terminie 2 lat od 
   dnia wejścia w życie ustawy.
 
                                Art. 35.
 1. Kościelne osoby prawne istniejące w dniu wejścia w życie ustawy pozostają 
   osobami prawnymi w rozumieniu niniejszej ustawy.
 2. Wykaz kościelnych osób prawnych istniejących w dniu wejścia w życie 
   ustawy, określa załącznik do ustawy.
 
                                Art. 36.
Ustawa wchodzi w życie po upływie 14 dni od dnia ogłoszenia.
                                   
                              
                              {Załącznik}{ }{do ustawy z dnia }
                              {30 czerwca 1995 r.(Dz. U. Nr 97, poz. 482)}
            WYKAZ OSÓB PRAWNYCH KOŚCIOŁA POLSKOKATOLICKIEGO
                      W RZECZYPOSPOLITEJ POLSKIEJ
                                    
I. DIECEZJE I PARAFIE
 1. Diecezja Krakowsko-Częstochowska
   
    Parafia Bażanówka
    Parafia Bielsko-Biała
    Parafia Bolesław
    Parafia Bukowno
    Parafia Częstochowa
    Parafia Hucisko
    Parafia Jaćmierz
    Parafia Jastkowice
    Parafia Kielce
    Parafia Wniebowstąpienia Pańskiego - Kraków
    Parafia Wniebowzięcia Najświętszej Maryi Panny - Kraków
    Parafia Zmartwychwstania Pańskiego - Kraków
    Parafia Krzykawa
    Parafia Libiąż
    Parafia Łęki Dukielskie
    Parafia Okół
    Parafia Osówka
    Parafia Ostrowiec Świętokrzyski
    Parafia Podgórze Boryjskie
    Parafia Rokitno Szlacheckie
    Parafia Sanok
    Parafia Skadla
    Parafia Skarżysko-Kamienna
    Parafia Sosnowiec
    Parafia Strzyżowice
    Parafia Tarłów
    Parafia Tarnów
    
 
 2. Diecezja Warszawska
    
    Parafia Bydgoszcz
    Parafia Chełm
    Parafia Dąbrówka
    Parafia Długi Kąt
    Parafia Elbląg
    Parafia Gdańsk
    Parafia Gdynia
    Parafia Gorzków
    Parafia Grudki
    Parafia Grudziądz
    Parafia Horodło
    Parafia Kosarzew
    Parafia Lębork
    Parafia Lipa Lubelska
    Parafia Lublin
    Parafia Maciejów Stary
    Parafia Majdan Leśniowski
    Parafia Majdan Nepryski
    Parafia Matki Bożej Nieustającej Pomocy - Łódź
    Parafia Świętej Rodziny - Łódź
    Parafia Olsztyn
    Parafia Ruda Huta
    Parafia Sieradz
    Parafia Studzianki Pancerne
    Parafia Świeciechów
    Parafia Tarnogóra
    Parafia Tolkmicko
    Parafia Tomaszów Mazowiecki
    Parafia Toruń
    Parafia Turowiec
    Parafia Dobrego Pasterza - Warszawa
    Parafia Świętego Ducha - Warszawa
    Parafia Zamość
    Parafia Żółkiewka
 
 3. Diecezja Wrocławska
    Parafia Boguszów-Gorce
    Parafia Bukowo Morskie
    Parafia Duszniki-Zdrój
    Parafia Gorzów Wielkopolski
    Parafia Gozdnica
    Parafia Jelenia Góra
    Parafia Kotłów
    Parafia Legnica
    Parafia Leszno
    Parafia Lubawka
    Parafia Małomice
    Parafia Obórki
    Parafia Ostrów Wielkopolski
    Parafia Poznań
    Parafia Stargard Szczeciński
    Parafia Strzyżew
    Parafia Szczecin
    Parafia Świdnica
    Parafia Wałbrzych
    Parafia Wrocław
    Parafia Ząbkowice Śląskie
    Parafia Zielona Góra
    Parafia Złotoryja
    Parafia Żagań
    Parafia Żary
    Parafia Żarki
      
II. SEMINARIA
 
    Wyższe Seminarium Duchowne Kościoła Polskokatolickiego
    w Warszawie
