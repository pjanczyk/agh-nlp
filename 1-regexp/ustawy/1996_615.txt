



Dz.U. z 1999 r. Nr 62, poz. 690
 
 
                                       
                                    USTAWA
                            z dnia 8 lipca 1999 r.
                                       
   o dopłatach do oprocentowania kredytów bankowych udzielonych na usuwanie
                                skutków powodzi
                                       
                                    Art. 1.
Ustawa reguluje zasady stosowania dopłat do oprocentowania kredytów udzielonych
przez banki na usuwanie skutków powodzi, które miały miejsce począwszy od lipca
1997 r., zwanych dalej "dopłatami".
                                    Art. 2.
Ilekroć w ustawie jest mowa o:
1) remoncie - należy przez to rozumieć wykonanie w istniejącym lokalu
  mieszkalnym, budynku mieszkalnym lub w obiekcie infrastruktury technicznej
  robót budowlanych polegających na odtworzeniu stanu pierwotnego, przy czym
  dopuszcza się stosowanie materiałów innych niż użyte pierwotnie,
2) odtworzeniu - należy przez to rozumieć odbudowę budynku mieszkalnego lub
  obiektu infrastruktury technicznej w całości lub części, w miejscu i o
  wymiarach budynku lub obiektu odtwarzanego, jeżeli odtworzeniu podlegają ich
  elementy konstrukcyjne, a także odbudowę takiego budynku lub obiektu o
  podobnych parametrach, w innym miejscu, na nieruchomości stanowiącej własność
  lub będącej w użytkowaniu wieczystym właściciela uszkodzonego albo
  zniszczonego budynku lub obiektu, w  wypadku gdy odtworzenie budynku lub
  obiektu w tym samym miejscu jest, na skutek powodzi, niemożliwe lub
  nieuzasadnione ze względu na zagrożenie powodzią,
3) obiekcie infrastruktury technicznej - należy przez to rozumieć związane z
  budynkami mieszkalnymi urządzenia budowlane i budowle będące sieciami
  uzbrojenia terenu w rozumieniu przepisów prawa budowlanego, takie jak:
  przyłącza i sieci wodociągowe, kanalizacyjne, ciepłownicze, gazowe,
  elektroenergetyczne i telekomunikacyjne,
4) mieszkaniu komunalnym - należy przez to rozumieć lokal mieszkalny tworzący
  mieszkaniowy zasób gminy w rozumieniu ustawy z dnia 2 lipca 1994 r. o najmie
  lokali mieszkalnych i dodatkach mieszkaniowych (Dz.U. z 1998 r. Nr 120, poz.
  787 i Nr 162, poz. 1119).
                                    Art. 3.
1. Dopłaty mogą być stosowane do oprocentowania kredytów udzielonych przez
  banki właścicielom lub zarządcom budynków mieszkalnych, lokali mieszkalnych
  oraz obiektów infrastruktury technicznej towarzyszących budownictwu
  mieszkaniowemu, zwanych dalej "kredytobiorcami", na:
   1) remont lokalu mieszkalnego,
   2) remont lub odtworzenie budynku mieszkalnego,
   3) remont lub odtworzenie części budynku mieszkalnego stanowiącej
     współwłasność właścicieli lokali znajdujących się w tym budynku,
   4) remont lub odtworzenie obiektu infrastruktury technicznej,
   5) odtworzenie budynku mieszkalnego lub obiektu o podobnych parametrach w
     innym miejscu, na nieruchomości stanowiącej własność lub będącej w
     użytkowaniu wieczystym właściciela uszkodzonego lub zniszczonego budynku
     lub obiektu, w wypadku gdy odtworzenie budynku lub obiektu w tym samym
     miejscu jest niemożliwe albo nieuzasadnione ze względu na zagrożenie
     powodzią.
2. Dopłaty mogą być stosowane do oprocentowania kredytów udzielonych gminom na
  budowę mieszkań komunalnych dla osób, które w wyniku powodzi utraciły lokal
  lub budynek mieszkalny i nie mają możliwości ich odbudowy z własnych środków.
3. Dopłaty są udzielane przez Bank Gospodarstwa Krajowego i dotyczą
  oprocentowania kredytów udzielonych na cele, o których mowa w ust. 1 i 2,
  przez ten bank oraz inne banki, które zawrą z nim umowę.
                                    Art. 4.
1. Kredyty mogą być udzielane do wysokości:
   1) odpowiadającej 20-krotności najniższego wynagrodzenia za pracę,
     określonego przez Ministra Pracy i Polityki Socjalnej, obowiązującego w
     miesiącu złożenia wniosku o udzielenie kredytu - na remont lokalu
     mieszkalnego, budynku mieszkalnego lub części budynku mieszkalnego
     stanowiącej udział właściciela lokalu mieszkalnego we współwłasności
     budynku, na podstawie uproszczonego kosztorysu robót budowlanych,
   2) 100% wartości kosztorysowej na:
     a) remont lokalu mieszkalnego lub budynku mieszkalnego albo jego części,
       o której mowa w pkt 1, jeśli wartość robót przekracza kwotę, o której
       mowa w pkt 1,
     b) odtworzenie budynku mieszkalnego albo jego części, o której mowa w
       art. 3 ust. 1 pkt 3 lub budowę mieszkań komunalnych,
     c) remont lub odtworzenie obiektu infrastruktury technicznej.
2. Kredyty mogą być udzielane na okres do 10 lat, z możliwością karencji w
  spłacie kapitału do 24 miesięcy.
                                    Art. 5.
1. Dopłaty mogą być stosowane do oprocentowania kredytów udzielonych na cele,
  o których mowa w art. 3 ust. 1 i 2, jeżeli:
   1) szkody poniesione w wyniku powodzi zostały potwierdzone przez właściwy
     organ gminy; nie dotyczy to kredytów udzielanych gminom,
   2) kwota kredytu nie przekracza wartości kosztorysowej przedsięwzięcia, o
     którym mowa w art. 3 ust. 1 i 2,
   3) oprocentowanie kredytu nie przekracza 1, 10 stopy redyskonta weksli w
     Narodowym Banku Polskim,
   4) kredyt został udzielony nie później niż w ciągu 24 miesięcy od miesiąca,
     w którym powstały szkody w wyniku powodzi,
   5) bank, który udzielił kredytu, potwierdzi, że kredytobiorca zapłacił
     należne odsetki i raty kapitałowe.
2. Dopłaty do oprocentowania kredytów na usuwanie skutków powodzi z lipca 1997
  r. mogą być stosowane, jeśli kredyty zostały udzielone do dnia 31 grudnia
  1999 r.
3. Dopłata stanowi część odsetek należnych bankowi i odpowiada różnicy między
  odsetkami wynikającymi z oprocentowania, o którym mowa w ust. 1 pkt 3, a
  odsetkami płaconymi przez kredytobiorcę w wysokości 2% w stosunku rocznym.
4. Jeżeli wartość kosztorysowa remontu lub odtworzenia budynku mieszkalnego
  przekracza iloczyn powierzchni użytkowej budynku i ostatnio ustalonego przez
  wojewodę wskaźnika przeliczeniowego 1 m2 powierzchni użytkowej budynku
  mieszkalnego, o którym mowa w ustawie wymienionej w art. 2 pkt 4, dopłatą
  może być objęte oprocentowanie kredytu, którego kwota nie przekracza tego
  iloczynu.
                                    Art. 6.
1. Dopłaty nie mogą być stosowane, jeżeli bank, który udzielił kredytu,
  stwierdził, że:
   1) kredyt został w części lub w całości wykorzystany niezgodnie z
     przeznaczeniem,
   2) wybudowane przez gminę mieszkania komunalne nie zostały przydzielone
     osobom, które w wyniku powodzi utraciły lokal mieszkalny lub budynek
     mieszkalny.
2. W przypadkach, o których mowa w ust. 1, kredytobiorca jest obowiązany do
  spłaty odsetek w pełnej wysokości wynikającej z umowy kredytu za okres
  korzystania z kredytu, a bank udzielający kredytu zwróci niezwłocznie Bankowi
  Gospodarstwa Krajowego kwotę otrzymanych dotychczas dopłat do oprocentowania
  tego kredytu.
3. Środki, o których mowa w ust. 2, Bank Gospodarstwa Krajowego przekazuje
  niezwłocznie do budżetu państwa.
4. Dopłaty nie mogą być stosowane do oprocentowania kredytu udzielonego na
  roboty, o których mowa w art. 3 ust. 1 i 2, jeżeli na ich wykonanie w danym
  obiekcie była udzielona pożyczka lub kredyt ze środków Krajowego Funduszu
  Mieszkaniowego albo kredyt z dopłatami do oprocentowania na podstawie
  niniejszej ustawy lub przepisów odrębnych; nie dotyczy to szkód powstałych w
  wyniku kolejnej powodzi.
                                    Art. 7.
1. Dopłaty są udzielane Bankowi Gospodarstwa Krajowego oraz bankom, z którymi
  Bank Gospodarstwa Krajowego zawrze umowy określające warunki kredytowania.
2. Bank Gospodarstwa Krajowego udziela kredytów na warunkach określonych w
  umowach, o których mowa w ust. 1.
                                    Art. 8.
1. Dopłaty będą dokonywane ze środków budżetowych przekazywanych przez Prezesa
  Urzędu Mieszkalnictwa i Rozwoju Miast na wyodrębniony rachunek w Banku
  Gospodarstwa Krajowego.
2. Środki, o których mowa w ust. 1, będą oprocentowane na zasadach stosowanych
  przez Bank Gospodarstwa Krajowego dla rachunków bieżących.
                                    Art. 9.
Rada Ministrów określi, w drodze rozporządzenia:
1) szczegółowe zasady i tryb rozliczeń z tytułu dopłat ze środków budżetu
  państwa do oprocentowania kredytów udzielonych przez banki na usuwanie
  skutków powodzi oraz prowizji przysługującej Bankowi Gospodarstwa Krajowego z
  tytułu tych rozliczeń, zapewniając terminowość otrzymywania przez Bank
  Gospodarstwa Krajowego środków na dopłaty i prowizję oraz terminowość
  rozliczeń tego Banku z Prezesem Urzędu Mieszkalnictwa i Rozwoju Miast,
2) prowizję dla Banku Gospodarstwa Krajowego uwzględniając koszty konieczne
  ponoszone przez ten bank z tytułu udzielanych dopłat.
                                   Art. 10.
Upoważnia się ministra właściwego do spraw usuwania skutków powodzi do
sfinansowania należnych do dnia wejścia w życie niniejszej ustawy Bankowi
Gospodarstwa Krajowego dopłat do udzielonych przez banki kredytów powodziowych
oraz prowizji z tytułu udzielonych dopłat.
                                   Art. 11.
Ustawa wchodzi w życie po upływie 14 dni od dnia ogłoszenia i ma zastosowanie,
z wyjątkiem art. 4, również do kredytów, o których mowa w art. 1, udzielonych
przed dniem jej wejścia w życie.
                                       
