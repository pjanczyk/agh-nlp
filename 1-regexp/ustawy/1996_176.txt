



Dz.U. z 2001 r. Nr 16, poz. 168
                                                                                
                                                                                
                                                                                
                                     USTAWA
                             z dnia 3 lutego 2001 r.
                                        
                    o ochronie dziedzictwa Fryderyka Chopina
                                        
                                        
                                     Art. 1.
1. Utwory Fryderyka Chopina i przedmioty z nim związane stanowią dobro
  ogólnonarodowe podlegające szczególnej ochronie. Nazwisko Fryderyka Chopina i
  jego wizerunek są chronione odpowiednio na zasadach dotyczących dóbr
  osobistych.
2. Pieczę nad dobrami wymienionymi w ust. 1 sprawuje minister właściwy do spraw
  kultury i ochrony dziedzictwa narodowego, zwany dalej "ministrem".
3. Minister jest w szczególności uprawniony do dochodzenia ochrony dóbr, o
  których mowa w ust. 1, w wypadku korzystania z nich w sposób przynoszący
  ujmę.
4. Kwoty zasądzone z tytułu odszkodowania lub zadośćuczynienia za naruszenie
  dóbr, o których mowa w ust. 1, są przekazywane na rzecz instytutu, o którym
  mowa w art. 4.
5. Wykonywanie obowiązków wymienionych w ust. 1-3 oraz w art. 3 minister może,
  we wskazanym przez siebie zakresie, zlecić instytutowi, o którym mowa w art.
  4.
                                     Art. 2.
Uznaje się miejsce urodzenia Fryderyka Chopina - Dworek w Żelazowej Woli wraz z
otaczającym go zabytkowym parkiem - za dobro kultury narodowej, podlegające
ochronie przewidzianej w niniejszej ustawie.
                                     Art. 3.
Ochrona dziedzictwa Fryderyka Chopina obejmuje w szczególności:
   1) kultywowanie wiedzy i pamięci o nim,
   2) prowadzenie badań i współdziałanie w rozwijaniu wiedzy o twórczości i
     osobie Fryderyka Chopina,
   3) popularyzowanie jego twórczości, w tym w szczególności przez:
     a) podejmowanie lub współfinansowanie wydań nagrań, nut i innych
       publikacji,
     b) organizowanie lub współfinansowanie koncertów,
     c) podejmowanie lub wspomaganie finansowe konkursów lub innych inicjatyw
       mających na celu prezentację utworów i popularyzację wiedzy o Fryderyku
       Chopinie,
     d) współdziałanie w popieraniu i rozwijaniu wykonawstwa twórczości
       Fryderyka Chopina w kraju i za granicą,
   4) pozyskiwanie, gromadzenie, zabezpieczanie i udostępnianie przedmiotów
     oraz  miejsc związanych z jego życiem i twórczością,
   5) ochronę dóbr osobistych wymienionych w art. 1 ust. 1 oraz działania
     zmierzające do zachowania integralności twórczości Fryderyka Chopina.
   
                                    Art.  4.
1. Tworzy się Narodowy Instytut Fryderyka Chopina, zwany dalej "Instytutem".
2. Instytut jest państwową instytucją kultury w rozumieniu przepisów ustawy z
  dnia 25 października 1991 r. o organizowaniu i prowadzeniu działalności
  kulturalnej (Dz.U. z 1997 r. Nr 110, poz. 721 i Nr 141, poz. 943, z 1998 r.
  Nr 106, poz. 668,  z 1999 r. Nr 101, poz. 1178 oraz z 2000 r. Nr 12, poz.
  136).
3. Instytut posiada osobowość prawną.
4. Organami Instytutu są:
   1) Dyrektor Instytutu,
   2) Rada Programowa Instytutu.
5. Organizatorem Instytutu jest minister właściwy do spraw kultury i ochrony
  dziedzictwa narodowego.
                                     Art. 5.
Zadaniem Instytutu jest:
1) ochrona dziedzictwa Fryderyka Chopina,
2) samodzielne lub na podstawie umowy - poprzez inne osoby - zarządzanie
  nieruchomościami i innymi rzeczami związanymi z Fryderykiem Chopinem,
  stanowiącymi własność Skarbu Państwa lub będącymi w posiadaniu państwowych
  jednostek organizacyjnych,
3) współdziałanie z jednostkami państwowymi i samorządowymi, organizacjami oraz
  osobami fizycznymi w działaniach stanowiących ochronę dziedzictwa Fryderyka
  Chopina.
                                     Art. 6.
1. Osobom fizycznym i jednostkom organizacyjnym wyróżniającym się w ochronie
  dziedzictwa Fryderyka Chopina nadaje się odznakę honorową "Zasłużony dla
  Ochrony Dziedzictwa Fryderyka Chopina".
2. Odznakę honorową "Zasłużony dla Ochrony Dziedzictwa Fryderyka Chopina"
  nadaje minister.
3. Minister określa, w drodze rozporządzenia, tryb oraz zasady nadawania
  odznaki, o której mowa w ust. 1, jej wzór i sposób noszenia.
                                     Art. 7.
1. Ustawa nie narusza przepisów ustawy z dnia 4 lutego 1994 r. o  prawie
  autorskim i prawach pokrewnych (Dz.U. z 2000 r. Nr 80, poz. 904).
2. Roszczenia przewidziane w ustawie wymienionej w ust. 1 dla bliskich twórcy
  wykonuje w odniesieniu do utworów Fryderyka Chopina minister. Przepisy art. 1
  ust. 1 ustawy stosuje się odpowiednio.
                                     Art. 8.
W sprawach nieuregulowanych w ustawie stosuje się przepisy ustawy, o której mowa
w art. 4 ust. 2 ustawy.
                                     Art. 9.
Powstanie Instytutu może nastąpić nie później niż w ciągu 6 miesięcy po wejściu
w życie ustawy.
                                    Art. 10.
1. Ustawa wchodzi w życie po upływie 14 dni od dnia ogłoszenia.
2. W odniesieniu do zarejestrowanych znaków towarowych wykorzystujących
  nazwisko lub podobiznę Fryderyka Chopina, ustawa wchodzi  w życie po upływie
  6 miesięcy od dnia jej ogłoszenia i odnosi się także do znaków towarowych
  używanych w dniu jej wejścia w życie.
