



Dz.U. z 2001 r. Nr 73, poz. 762
                                        
                                        
                                     USTAWA
                            z dnia 8 czerwca 2001 r.
                                        
            o zawodzie psychologa i samorządzie zawodowym psychologów
                                        
                                        
                                   Rozdział 1
                                 Przepisy ogólne
                                        
                                     Art. 1.
Ustawa określa zasady i warunki wykonywania zawodu psychologa oraz zasady
organizacji i działania samorządu zawodowego psychologów.
                                     Art. 2.
Psycholog wykonuje swój zawód samodzielnie.
                                     Art. 3.
Zawód psychologa może wykonywać osoba, która spełnia wymagania określone
niniejszą ustawą.
                                     Art. 4.
1. Wykonywanie zawodu psychologa polega na świadczeniu usług psychologicznych,
  a w szczególności na:
   1) diagnozie psychologicznej,
   2) opiniowaniu,
   3) orzekaniu, o ile przepisy odrębne tak stanowią,
   4) psychoterapii,
   5) udzielaniu pomocy psychologicznej.
2. Za wykonywanie zawodu psychologa uważa się także prowadzenie przez
  psychologa badań naukowych w dziedzinie psychologii lub działalność
  dydaktyczną w tym zakresie.
3. Usługi psychologiczne świadczyć można na rzecz: osób fizycznych, osób
  prawnych a także jednostek organizacyjnych nie posiadających osobowości
  prawnej.
4. Minister właściwy do spraw zdrowia, po zasięgnięciu opinii Krajowej Rady
  Psychologów, określi, w drodze rozporządzenia, standardy stosowania
  psychoterapii przez psychologów wobec osób z chorobami i problemami
  zdrowotnymi określonymi w obowiązującej Międzynarodowej Klasyfikacji Chorób i
  Problemów Zdrowotnych ogłaszanej przez Światową Organizację Zdrowia (WHO).
                                     Art. 5.
1. Psychologowie tworzą samorząd zawodowy zwany dalej "samorządem".
2. Osoby wykonujące zawód psychologa i psychologowie - stażyści stają się
  członkami samorządu psychologów z mocy prawa.
                                     Art. 6.
Nadzór nad wykonywaniem ustawy sprawuje minister właściwy do spraw pracy.
                                   Rozdział 2
                       Prawo wykonywania zawodu psychologa
                                        
                                     Art. 7.
Prawo wykonywania zawodu psychologa powstaje z chwilą dokonania wpisu na listę
psychologów Regionalnej Izby Psychologów.
                                     Art. 8.
1. Na listę psychologów wpisuje się osobę, która łącznie spełnia następujące
  warunki:
   1) uzyskała w polskiej uczelni dyplom magistra psychologii lub uzyskała za
     granicą wykształcenie uznane za równorzędne w Rzeczypospolitej Polskiej,
   2) posiada pełną zdolność do czynności prawnych,
   3) włada językiem polskim w mowie i piśmie w zakresie koniecznym do
     wykonywania zawodu psychologa,
   4) odbyła podyplomowy staż zawodowy, pod merytorycznym nadzorem psychologa
     posiadającego prawo wykonywania zawodu, który ponosi odpowiedzialność za
     czynności zawodowe wykonywane przez psychologa  - stażystę.
2. Warunku określonego w ust. 1 pkt 4 nie stosuje się, o ile umowy
  międzynarodowe stanowią inaczej.
3. Wpisu na listę psychologów dokonuje Rada Regionalnej Izby Psychologów na
  wniosek zainteresowanego. Listę prowadzi Rada Regionalnej Izby Psychologów
  właściwa dla miejsca jego zamieszkania. Podstawą wpisu jest uchwała Rady
  Regionalnej Izby Psychologów.
4. Wpis na listę psychologów-stażystów następuje na wniosek zainteresowanego,
  po spełnieniu warunków określonych w ust. 1 pkt 1-3 i podjęciu podyplomowego
  stażu zawodowego, w trybie określonym w ust. 3.
5. Na listę psychologów wpisuje się cudzoziemca, o ile umowy międzynarodowe to
  przewidują i przedstawi on aktualne prawo wykonywania zawodu psychologa w
  państwie pochodzenia.
6. W trakcie podyplomowego stażu zawodowego, psycholog uzyskuje ograniczone
  prawo wykonywania zawodu.
7. Osoba, która zgłosiła Radzie Regionalnej Izby Psychologów zamiar wykonywania
  zawodu psychologa po upływie 5 lat od ukończenia studiów psychologicznych i
  podyplomowego stażu zawodowego albo psycholog, który nie wykonuje zawodu
  przez okres dłuższy niż 5 lat, odbywa na własny koszt, przeszkolenie, którego
  program i zasady określa Rada Regionalnej Izby Psychologów.
8. Psycholog, który nie wykonuje zawodu jest obowiązany zawiadomić o tym Radę
  Regionalnej Izby Psychologów w terminie 3 miesięcy od dnia zaprzestania
  wykonywania zawodu. Zamiar podjęcia wykonywania zawodu psychologa przed
  upływem
  5 lat od dnia zaprzestania wykonywania zawodu podlega zgłoszeniu do Rady
  Regionalnej Izby Psychologów w terminie 30 dni od dnia podjęcia wykonywania
  zawodu.
9. Minister właściwy do spraw pracy w porozumieniu z ministrami właściwymi do
  spraw: zdrowia i edukacji określi, w drodze rozporządzenia, warunki odbywania
  podyplomowego stażu zawodowego, tryb i czas jego odbywania.
                                     Art. 9.
1. Wpis na listę psychologów następuje w ciągu 30 dni od dnia złożenia wniosku.
2. W przypadku niedotrzymania terminu, o którym mowa w ust. 1, psychologowi
  przysługuje skarga na zasadach określonych w Kodeksie postępowania
  administracyjnego.
                                    Art. 10.
1. W razie uzasadnionego podejrzenia o niezdolności psychologa do wykonywania
  zawodu ze względu na stan zdrowia, Rada Regionalnej Izby Psychologów powołuje
  specjalistyczną Komisję, złożoną z lekarzy odpowiednich specjalności do
  orzeczenia o zdolności psychologa do wykonywania zawodu.
2. Koszty działalności specjalistycznej Komisji oraz wydania przez nią
  orzeczenia ponosi Rada Regionalnej Izby Psychologów.
3. Jeżeli komisja, o której mowa w ust. 1, orzeknie o niezdolności psychologa
  do wykonywania zawodu, Rada Regionalnej Izby Psychologów skreśla psychologa z
  listy psychologów.
4. Jeżeli psycholog odmawia poddania się badaniu, Rada Regionalnej Izby
  Psychologów może zawiesić go w prawie do wykonywania zawodu na czas nie
  dłuższy niż 6 miesięcy.
5. Podstawą skreślenia z listy psychologów lub zawieszenia w prawie do
  wykonywania zawodu jest uchwała Rady Regionalnej Izby Psychologów, od której
  skreślonemu lub zawieszonemu w prawie wykonywania zawodu przysługuje
  odwołanie do sądu apelacyjnego właściwego ze względu na siedzibę Rady
  Regionalnej Izby Psychologów w terminie 14 dni od dnia doręczenia uchwały.
6. Postępowanie w sprawach, o których mowa w ust. 3 i 4, jest poufne.
  Zastrzeżenie to nie dotyczy osoby, wobec której toczy się postępowanie.
                                    Art. 11.
Skreślenie z listy psychologów następuje w przypadku:
1) śmierci psychologa,
2) wniosku psychologa,
3) ubezwłasnowolnienia psychologa prawomocnym orzeczeniem sądu,
4) pozbawienia prawa wykonywania zawodu psychologa prawomocnym orzeczeniem sądu
  lub komisji dyscyplinarnej,
5) określonym w art. 10 ust. 3.
                                   Rozdział 3
                          Wykonywanie zawodu psychologa
                                        
                                    Art. 12.
1. Podjęcie usług psychologicznych następuje za zgodą osoby (klienta) lub grupy
  osób (klientów) stanowiących podmiot diagnozowania i oddziaływania
  psychologicznego, z zastrzeżeniem  ust. 2 i 3.
2. Zgoda nie jest wymagana w przypadkach określonych w przepisach Kodeksu
  karnego, Kodeksu postępowania karnego oraz w ustawie z dnia 19 sierpnia 1994
  r. o ochronie zdrowia psychicznego (Dz.U. Nr 11, poz. 535, z 1997 r. Nr 88,
  poz. 554 i Nr 113, poz. 731, z 1998 r. Nr 106, poz. 668 oraz z 1999 r. Nr 11,
  poz. 95 z 2000 r. Nr 120, poz. 1268).
3. Zgoda na przeprowadzenie badań nie jest wymagana także w stosunku do
  poborowych, kierowanych do specjalności i funkcji zgodnie z kryteriami doboru
  poborowych do poszczególnych specjalności wojskowych, oraz osób ubiegających
  się o przyjęcie do zawodowej służby wojskowej.
                                    Art. 13.
1. Psycholog poinformuje klienta o celu postępowania, jego przebiegu, wynikach
  i sposobie ich udostępniania oraz powinien uzyskać akceptację planowanych
  czynności.
2. Jeżeli wyniki badań mają służyć nie tylko do informacji klienta stosuje się
  przepisy ustawy z dnia 29 sierpnia 1997 r. o ochronie danych osobowych (Dz.U.
  Nr 133, poz. 883, z 2000 r. Nr 12, poz. 136, Nr 50, poz. 580 i Nr 116, poz.
  1216 oraz z 2001 r. Nr 42, poz. 474 i Nr 49, poz. 509).
                                    Art. 14.
1. Psycholog ma obowiązek zachowania w tajemnicy informacji związanych z
  klientem, uzyskanych w związku z wykonywaniem zawodu.
2. Obowiązek zachowania tajemnicy zawodowej nie może być ograniczony w czasie.
3. Przepisu ust. 1 nie stosuje się, gdy:
   1) poważnie jest zagrożone zdrowie, życie klienta lub innych osób,
   2) tak stanowią ustawy.
                                        
                                    Art. 15.
1. Psycholog może uzyskać tytuł specjalisty w określonej dziedzinie psychologii
  po odbyciu szkolenia, określonego programem specjalizacji i złożeniu egzaminu
  państwowego albo po uznaniu równorzędnego tytułu specjalisty uznanego za
  granicą.
2. Rada Ministrów, w drodze rozporządzenia, określi szczegółowe zasady, tryb i
  warunki uzyskiwania specjalizacji zawodowych przez psychologów, w tym tryb
  przeprowadzenia egzaminu państwowego, mając na uwadze zapewnienie wysokiego
  poziomu usług psychologicznych osobom z nich korzystającym.
                                        
                                    Art. 16.
1. Tworzy się Komisję Ekspertów do realizacji zadań zawartych w art. 17 ust. 3,
  art. 18 ust. 3 i art. 19 ust. 1.
2. Minister właściwy do spraw pracy powołuje Komisję Ekspertów w składzie 7
  osób.
3. W skład Komisji Ekspertów wchodzą, dysponujący wiedzą w zakresie objętym
  ustawą:
   1) przedstawiciel ministra właściwego do spraw pracy - jako przewodniczący,
   2) przedstawiciel ministra właściwego do spraw oświaty i wychowania,
   3) przedstawiciel ministra właściwego do spraw zdrowia,
   4) dwóch przedstawicieli Komitetu Nauk Psychologicznych Polskiej Akademii
     Nauk,
   5) dwóch przedstawicieli Krajowej Rady Psychologów.
4. Członkowie Komisji Ekspertów nie mogą pełnić funkcji w organach samorządu
  psychologów.
5. Koszty działalności Komisji Ekspertów pokrywa minister właściwy do spraw
  pracy.
6. Minister właściwy do spraw pracy określi, w drodze rozporządzenia, sposób
  działania Komisji Ekspertów oraz zasady wynagradzania jej członków.
7. Komisja Ekspertów działa na podstawie uchwalonego przez siebie regulaminu,
  zatwierdzonego przez ministra właściwego do spraw pracy.
                                        
                                    Art. 17.
1. Psycholog ma prawo i obowiązek doskonalenia zawodowego w różnych formach
  kształcenia podyplomowego.
2. Kształcenie podyplomowe mogą prowadzić:
   1) jednostki organizacyjne upoważnione do tego na mocy odrębnych przepisów,
   2) inne jednostki organizacyjne i osoby fizyczne po uzyskaniu zezwolenia.
3. Krajowa Rada Psychologów w porozumieniu z Komisją Ekspertów określa
  standardy kształcenia podyplomowego.
4. Minister właściwy do spraw edukacji wydaje zezwolenia na prowadzenie
  kształcenia podyplomowego dla podmiotów określonych w ust. 2 pkt 2,
  uwzględniając standardy określone w ust. 3.
5. Minister właściwy do spraw edukacji wydając zezwolenie, o którym mowa w ust.
  4, zasięga opinii ministra właściwego, ze względu na kierunek kształcenia
  podyplomowego.
                                    Art. 18.
1. Psycholog może wykonywać prywatną praktykę psychologiczną, jeżeli posiada:
   1) prawo wykonywania zawodu oraz
   2) wpis do Krajowego Rejestru Sądowego oraz do rejestru prywatnych praktyk
     psychologicznych prowadzonego przez właściwą Radę Regionalnej Izby
     Psychologów.
2. Prywatna praktyka psychologiczna może być wykonywana jako indywidualna
  działalność gospodarcza albo w formie spółki partnerskiej, po uzyskaniu
  zezwolenia właściwego wojewody.
3. Wojewoda wydaje zezwolenie, o którym mowa w ust. 2, po uwzględnieniu
  warunków określonych przez Komisję Ekspertów, zapewniających właściwy poziom
  świadczenia usług psychologicznych w ramach prywatnych praktyk
  psychologicznych.
4. W przypadku odmowy wpisu do rejestru prywatnych praktyk psychologicznych,
  psychologowi przysługuje prawo odwołania do ministra właściwego do spraw
  pracy w terminie 14 dni od dnia doręczenia uchwały odmawiającej wpisu.
                                    Art. 19.
1. Komisja Ekspertów ustala i aktualizuje listę metod i narzędzi
  psychologicznych zastrzeżonych wyłącznie do stosowania przez psychologów.
2. Krajowa Rada Psychologów sprawuje nadzór nad warunkami stosowania,
  rozpowszechniania i nabywania metod i narzędzi psychologicznych.
                                   Rozdział 4
                         Odpowiedzialność dyscyplinarna
                                        
                                    Art. 20.
Członkowie samorządu psychologów podlegają odpowiedzialności dyscyplinarnej za:
   1) zawinione naruszenie obowiązków zawodowych,
   2) czyny sprzeczne z zasadami etyki określonymi w Kodeksie Etyki Zawodowej,
     o którym mowa w art. 40 pkt 3,
   3) uporczywe uchylanie się od płacenia składek członkowskich.
   
                                    Art. 21.
Karami dyscyplinarnymi są:
   1) upomnienie,
   2) nagana z ostrzeżeniem,
   3) zawieszenie w prawie do wykonywania zawodu na czas od 3 do 12 miesięcy,
   4) skreślenie z listy psychologów z pozbawieniem prawa wykonywania zawodu.
   
                                    Art. 22.
Postępowanie dyscyplinarne toczy się przed Regionalną Komisją Dyscyplinarną.
                                        
                                    Art. 23.
Regionalny Rzecznik Odpowiedzialności Zawodowej przed wniesieniem sprawy do
Regionalnej Komisji Dyscyplinarnej przeprowadza postępowanie przygotowawcze
polegające na zebraniu niezbędnych informacji od osób i instytucji. Niezależnie
od wyników tego postępowania wniesienie sprawy następuje nie później niż w ciągu
90 dni od wpłynięcia wniosku.
                                    Art. 24.
W postępowaniu dotyczącym odpowiedzialności zawodowej obwiniony psycholog ma
prawo do obrońcy.
                                    Art. 25.
1. Rozpatrzenie sprawy przez Regionalną Komisję Dyscyplinarną powinno nastąpić
  w terminie 90 dni od jej wpłynięcia.
2. Komisja dyscyplinarna, na wniosek Regionalnego Rzecznika Odpowiedzialności
  Dyscyplinarnej może zawiesić obwinionego w prawie wykonywania zawodu na czas
  trwania postępowania nie dłużej niż 6 miesięcy.
                                    Art. 26.
1. Nie można wszcząć postępowania dyscyplinarnego jeżeli od chwili popełnienia
  czynu upłynęły 3 lata, z zastrzeżeniem ust. 2.
2. Jeżeli czyn psychologa zawiera znamiona przestępstwa, przedawnienie
  następuje nie wcześniej niż przedawnienie przewidziane w przepisach Kodeksu
  karnego.
3. W razie śmierci obwinionego przed ukończeniem postępowania dyscyplinarnego
  toczy się ono nadal, jeżeli zażąda tego w terminie dwóch miesięcy od dnia
  zgonu obwinionego jego małżonek, krewny w linii prostej, brat lub siostra.
                                    Art. 27.
Orzeczenie Regionalnej Komisji Dyscyplinarnej jest przesyłane wraz z
uzasadnieniem zainteresowanym stronom w terminie 7 dni od dnia ogłoszenia
orzeczenia.
                                        
                                    Art. 28.
Odwołanie od orzeczenia Regionalnej Komisji Dyscyplinarnej do Krajowej Komisji
Dyscyplinarnej przysługuje stronom w terminie 14 dni od dnia doręczenia
orzeczenia wraz z uzasadnieniem.
                                        
                                    Art. 29.
Członkowie komisji dyscyplinarnych w zakresie orzekania w sprawach
odpowiedzialności zawodowej są niezawiśli i podlegają tylko ustawom oraz
obowiązującym zasadom etyki i deontologii zawodowej.
                                   Rozdział 5
                              Samorząd psychologów
                                        
                                    Art. 30.
1. Samorząd w wykonywaniu swych zadań podlega tylko przepisom prawa.
2. Jednostkami organizacyjnymi samorządu są:
   1) Krajowa Izba Psychologów, która jest samorządem psychologów na szczeblu
     krajowym i posiada osobowość prawną,
   2) Regionalne Izby Psychologów.
                                    Art. 31.
1. Siedzibą Krajowej Izby Psychologów jest miasto stołeczne Warszawa.
2. Obszar działania poszczególnych Regionalnych Izb Psychologów jest zgodny z
  podziałem administracyjnym kraju na województwa.
                                    Art. 32.
Organami samorządu są Krajowy Zjazd Psychologów, Krajowa Rada Psychologów,
Krajowa Komisja Rewizyjna, Krajowa Komisja Dyscyplinarna, Krajowy Rzecznik
Odpowiedzialności Zawodowej, Regionalny Zjazd Psychologów, Regionalna Rada
Psychologów, Regionalna Komisja Rewizyjna, Regionalna Komisja Dyscyplinarna i
Regionalny Rzecznik Odpowiedzialności Zawodowej.
                                        
                                    Art. 33.
1. Zadaniem samorządu psychologów jest w szczególności:
   1) dbałość o przestrzeganie standardów wykonywania zawodu psychologa,
   2) nadzór nad przestrzeganiem zasad etyki zawodowej psychologa,
   3) ochrona prawna metod i narzędzi psychologicznych,
   4) reprezentowanie zawodu psychologa i ochrona jego interesów,
   5) współpraca z Komisją Ekspertów, szkołami wyższymi, jednostkami badawczorozwojowymi
oraz towarzystwami naukowymi w kraju i za granicą,
   6) opiniowanie aktów prawnych dotyczących zawodu psychologa,
   7) współpraca z organami władzy i administracji rządowej i samorządowej,
     związkami zawodowymi i samorządami zawodowymi oraz innymi organizacjami
     społecznymi w sprawach związanych z wykonywaniem zawodu psychologa,
   8) zarządzanie majątkiem jednostek organizacyjnych samorządu psychologów,
   9) zarządzanie majątkiem i działalnością gospodarczą izb psychologów.
2. Zadania określone w ust. 1 organy samorządu psychologów wykonują w
  szczególności przez:
   1) prowadzenie list psychologów i psychologów - stażystów,
   2) stwierdzenie prawa wykonywania zawodu psychologa,
   3) określenie zasad odbywania podyplomowego stażu zawodowego,
   4) prowadzenie rejestru prywatnych praktyk psychologicznych,
   5) określanie standardów i programów kształcenia podyplomowego psychologów
     oraz opiniowanie zasad i warunków uzyskiwania specjalizacji zawodowej,
   6) prowadzenie wykazu chronionych metod psychologicznych,
   7) występowanie w obronie indywidualnych i zbiorowych interesów członków
     samorządu psychologów,
   8) kontrola warunków wykonywania zawodu.
                                    Art. 34.
Wybory do organów samorządu odbywają się w głosowaniu tajnym w obecności co
najmniej połowy uprawnionych do głosowania.
                                    Art. 35.
1. Czynne prawo wyborcze przysługuje wszystkim członkom izb psychologów.
2. Bierne prawo wyborcze przysługuje wszystkim członkom izb psychologów, z
  zastrzeżeniem art. 37 ust. 3.
                                    Art. 36.
Organy samorządu podejmują uchwały zwykłą większością głosów w obecności co
najmniej połowy członków danego organu, w przypadku równej liczby głosów
decyduje głos przewodniczącego.
                                        
                                    Art. 37.
1. Kadencja organów samorządu trwa cztery lata, ale działają  one do czasu
  ukonstytuowania się nowo wybranych organów.
2. Tę samą funkcję w organach izb psychologów można pełnić nie dłużej niż przez
  dwie kolejne kadencje.
3. Co najmniej siedmioletni staż pracy w zawodzie jest wymagany w stosunku do:
   1) członków komisji dyscyplinarnych,
   2) rzecznika odpowiedzialności zawodowej i jego zastępców.
4. Mandat członka organu samorządu psychologów wygasa wskutek:
   1) zrzeczenia się mandatu,
   2) skreślenia z listy członków izby psychologów,
   3) zawieszenie w prawie wykonywania zawodu psychologa,
   4) ukarania prawomocnym orzeczeniem komisji dyscyplinarnej,
   5) odwołania przez organ, który dokonał wyboru,
   6) śmierci.
                                   Rozdział 6
                            Krajowa Izba Psychologów
                                        
                                    Art. 38.
Najwyższą władzą Krajowej Izby Psychologów jest Krajowy Zjazd Psychologów.
                                    Art. 39.
1. W Krajowym Zjeździe Psychologów biorą udział delegaci wybrani przez
  regionalne zjazdy oraz, z głosem doradczym, nie będący delegatami członkowie
  ustępujących organów Krajowej Izby Psychologów.
2. Liczbę delegatów z poszczególnych regionalnych izb określa Krajowa Rada
  zgodnie ze statutem samorządu, o którym mowa w art. 40 pkt 1.
3. Krajowy Zjazd zwołuje Krajowa Rada co 4 lata.
                                    Art. 40.
Do zadań Krajowego Zjazdu Psychologów należy:
   1) uchwalanie statutu samorządu psychologów, określenie trybu i warunków
     przeprowadzania wyborów do organów samorządu, określenie liczby członków
     tych organów, trybu ich odwoływania oraz uchwalanie regulaminu organów
     Krajowej Izby Psychologów i ramowych regulaminów organów samorządowych,
   2) uchwalenie programu działania Izby Krajowej,
   3) uchwalenie Kodeksu Etyki Zawodowej,
   4) uchwalanie absolutorium dla Krajowej Rady Psychologów, Krajowej Komisji
     Rewizyjnej, Krajowej Komisji Dyscyplinarnej i Krajowego Rzecznika
     Odpowiedzialności Zawodowej,
   5) wybieranie przewodniczącego i członków Krajowej Rady, członków Krajowej
     Komisji Rewizyjnej, członków Krajowej Komisji Dyscyplinarnej oraz
     Krajowego Rzecznika Odpowiedzialności Zawodowej i jego zastępców,
   6) określanie wysokości składki członkowskiej oraz ustalanie zasady jej
     podziału.
  
                                    Art. 41.
1. Krajową Radę Psychologów stanowią przewodniczący i członkowie wybrani przez
  Krajowy Zjazd Psychologów oraz członkowie wybrani bezpośrednio przez zjazdy
  regionalne, po jednym z każdej izby.
2. Krajowa Rada Psychologów zbiera się nie rzadziej niż raz na kwartał.
3. Krajowa Rada Psychologów wybiera spośród swoich członków Zarząd. W skład
  Zarządu wchodzą poza przewodniczącym wybrani spośród członków Krajowej Rady
  Psychologów wiceprzewodniczący, sekretarz, skarbnik i członkowie.
4. Zarząd Krajowej Rady Psychologów jest jej organem wykonawczym i jest
  odpowiedzialny za swą działalność przed Krajową Radą Psychologów.
  
                                    Art. 42.
Do zakresu działania Krajowej Rady Psychologów należy:
   1) przygotowanie projektu statutu samorządu zawodowego psychologów,
   2) zapewnienie właściwych standardów wykonywania zawodu psychologa poprzez:
     a) wnioskowanie do Rady Ministrów o określenie zasad, trybu i warunków
       uzyskiwania specjalizacji zawodowych,
     b) określanie zasad i warunków doskonalenia zawodowego,
     c) określanie merytorycznych zasad odbywania podyplomowego stażu
       zawodowego,
   3) określanie zasad działalności samorządu i jego organów, a także
     określanie zasad prowadzenia listy psychologów i psychologów-stażystów i
     rejestru prywatnych praktyk psychologicznych,
   4) uchwalanie  budżetu Krajowej Rady Psychologów i przyjmowanie na wniosek
     Krajowej Komisji Rewizyjnej sprawozdań  z jego wykonania przez Zarząd,
   5) prowadzenie działalności informacyjnej, w tym wydawanie biuletynu,
   6) delegowanie swoich przedstawicieli do Komisji Ekspertów.
                                        
                                    Art. 43.
1. Do zakresu działania Przewodniczącego Krajowej Rady Psychologów należy
  reprezentowanie Krajowej Rady na zewnątrz oraz kierowanie bieżącą pracą
  Zarządu.
2. Przewodniczący Krajowej Rady Psychologów może powołać rzecznika prasowego
  Krajowej Rady Psychologów.
                                        
                                    Art. 44.
Do zakresu działania Zarządu Krajowej Rady Psychologów należy:
   1) kierowanie bieżącymi pracami Krajowej Rady Psychologów,
   2) przygotowanie projektów uchwał dla Krajowej Rady Psychologów,
   3) realizacja uchwał Krajowej Rady Psychologów,
   4) realizacja budżetu samorządu,
   5) przedkładanie sprawozdań Krajowej Radzie Psychologów z realizacji budżetu
     i innych uchwał Krajowej Rady Psychologów.
   
                                    Art. 45.
1. Nadzwyczajny Krajowy Zjazd Psychologów zwołuje Krajowa Rada Psychologów:
   1) z własnej inicjatywy,
   2) na wniosek Krajowej Komisji Rewizyjnej,
   3) na wniosek co najmniej 13 regionalnych rad.
2. Nadzwyczajny Krajowy Zjazd Psychologów zwołuje się w ciągu 30 dni od dnia
  wpłynięcia wniosku.
   
                                    Art. 46.
Do zakresu działania Krajowej Komisji Rewizyjnej należy:
   1) kontrola Zarządu Krajowej Rady Psychologów w zakresie działalności
     finansowej i gospodarczej,
   2) przedstawianie sprawozdań z działalności kontrolnej Krajowej Radzie
     Psychologów i Krajowemu Zjazdowi Psychologów,
   3) występowanie na Krajowym Zjeździe z wnioskiem o udzielenie absolutorium
     Krajowej Radzie Psychologów.
   
                                    Art. 47.
1. Krajowa Komisja Dyscyplinarna przygotowuje projekt regulaminu pracy Krajowej
  Komisji Dyscyplinarnej.
2. Krajowa Komisja Dyscyplinarna rozpatruje odwołania od orzeczeń regionalnych
  komisji dyscyplinarnych oraz odwołania.
3. Orzeczenia Krajowej Komisji Dyscyplinarnej, z zastrzeżeniem art. 18 ust. 4
  oraz art. 48, są ostateczne.
                                        
                                    Art. 48.
Od orzeczenia wydanego przez Krajową Komisję Dyscyplinarną przysługuje stronom,
Ministrowi Sprawiedliwości, Rzecznikowi Praw Obywatelskich oraz Przewodniczącemu
Krajowej Rady Psychologów odwołanie do właściwego miejscowo sądu apelacyjnego w
terminie 30 dni od dnia doręczenia orzeczenia Krajowej Komisji Dyscyplinarnej
wraz z uzasadnieniem.
                                    Art. 49.
1. Krajowy Rzecznik Odpowiedzialności Zawodowej przed rozpatrzeniem sprawy może
  przeprowadzić postępowanie polegające na uzupełnieniu materiałów sprawy
  dodatkowymi informacjami od osób i instytucji.
2. Krajowy Rzecznik Odpowiedzialności Zawodowej w imieniu Krajowej Komisji
  Dyscyplinarnej składa sprawozdania ze swej działalności Krajowemu Zjazdowi
  Psychologów.
                                    Art. 50.
Działalność samorządu jest finansowana:
   1) ze składek psychologów i psychologów - stażystów,
   2) z działalności gospodarczej,
   3) z innych źródeł, a w szczególności z zapisów, darowizn, dotacji, grantów.
                                        
                                   Rozdział 7
                           Regionalne Izby Psychologów
                                        
                                    Art. 51.
Psychologowie i psychologowie - stażyści zamieszkali na terenie danego
województwa tworzą Regionalną Izbę Psychologów.
                                    Art. 52.
Najwyższą władzą Regionalnej Izby Psychologów jest Zjazd Regionalny.
                                    Art. 53.
1. W zjeździe Regionalnej Izby Psychologów uczestniczą wszyscy psychologowie
  należący do danej izby oraz bez prawa głosu psychologowie-stażyści tej izby.
2. Jeżeli liczba członków Regionalnej Izby Psychologów przekracza 300 osób,
  Zjazd Regionalnej Izby Psychologów stanowią delegaci w liczbie określonej
  przez statut samorządu zatwierdzony przez Krajowy Zjazd Psychologów.
3. Zjazd Regionalnej Izby Psychologów zwołuje Regionalna Rada nie mniej niż
  dwa razy w okresie kadencji. Zjazd odbywający się co cztery lata jest zjazdem
  sprawozdawczo-wyborczym i uczestniczą w nim także, z głosem doradczym, nie
  będący delegatami członkowie ustępujących organów izby.
4. Do zadań Zjazdu Regionalnej Izby Psychologów należy:
   1) podejmowanie uchwał w sprawach objętych zakresem działania izby,
   2) uchwalenie budżetu, ustalanie zasad gospodarki finansowej izby oraz
     zatwierdzenie sprawozdań Rady Regionalnej Izby Psychologów z jego
     wykonania,
   3) rozpatrywanie i zatwierdzanie rocznych i kadencyjnych sprawozdań
     Regionalnej Rady, Regionalnej Komisji Rewizyjnej, Regionalnej Komisji
     Dyscyplinarnej oraz Rzecznika Odpowiedzialności Zawodowej,
   4) uchwalenie regulaminów organów samorządu psychologów zgodnych z
     wymaganiami statutu, o którym mowa w art. 40 pkt 1,
   5) wybór przewodniczącego i członków Regionalnej Rady, członków Regionalnej
     Komisji Rewizyjnej, członków Regionalnej Komisji Dyscyplinarnej oraz
     Regionalnego Rzecznika Odpowiedzialności Zawodowej i jego zastępców,
   6) wybór przedstawiciela wchodzącego do Rady Krajowej Izby Psychologów,
   7) wybór delegatów na Krajowy Zjazd Psychologów.
   
                                    Art. 54.
1. Nadzwyczajny Regionalny Zjazd Psychologów zwołuje Regionalna Rada na
  wniosek:
   1) Krajowej Rady Psychologów,
   2) Regionalnej Komisji Rewizyjnej,
   3) co najmniej 13 członków regionalnej izby.
2. Nadzwyczajny Regionalny Zjazd Psychologów zwołuje się w ciągu 30 dni od dnia
  wpłynięcia wniosku.
                                    Art. 55.
1. Działalnością Regionalnej Izby Psychologów w okresie między regionalnymi
  zjazdami kieruje Rada Regionalnej Izby Psychologów.
2. W skład Regionalnej Rady wchodzą przewodniczący i członkowie. Na wniosek
  przewodniczącego Rada wybiera spośród swoich członków zastępców
  przewodniczącego, sekretarza i skarbnika.
3. Do zakresu działania Regionalnej Rady Psychologów należy przede wszystkim
  przestrzeganie standardów wykonywania zawodu psychologa, realizowane przez:
   1) organizację doskonalenia zawodowego psychologa,
   2) nadzór nad należytym wykonywaniem zawodu przez psychologów,
   3) nadzór nad należytym przebiegiem podyplomowego stażu zawodowego
     psychologów-stażystów poprzez zapewnienie opiekuna merytorycznego stażu i
     pokrycie jego wynagrodzenia,
   4) prowadzenie rejestru psychologów i psychologów-stażystów z danego
     regionu,
   5) prowadzenie rejestru prywatnych praktyk psychologicznych,
   6) współpracę z wojewodą w zakresie nadzoru nad zgodnym z zezwoleniem
     wykonywanie prywatnych praktyk psychologicznych,
   7) wykonywanie uchwał Regionalnego i Krajowego Zjazdu Psychologów,
   8) wykonywanie zadań zleconych przez Krajową Radę Psychologów,
   9) zarządzanie majątkiem i działalnością gospodarczą izby.
4. W posiedzeniach Regionalnej Rady mają prawo uczestniczyć przedstawiciele
  Regionalnej Komisji Rewizyjnej, przewodniczący Regionalnej Komisji
  Dyscyplinarnej oraz Regionalny Rzecznik Odpowiedzialności Zawodowej.
                                    Art. 56.
1. Do zakresu działania przewodniczącego Regionalnej Rady należy:
   1) reprezentowanie Rady na zewnątrz,
   2) proponowanie Radzie kandydatów spośród jej członków na zastępców
     przewodniczącego, sekretarza i skarbnika Rady.
2. Przewodniczący Regionalnej Rady może powołać rzecznika prasowego Rady.
                                        
                                    Art. 57.
Regionalna Komisja Rewizyjna:
   1) kontroluje działalność regionalnej izby, w tym finansową i gospodarczą,
   2) przedstawia sprawozdania z działalności kontrolnej Regionalnemu Zjazdowi,
   3) występuje z wnioskiem o udzielenie absolutorium Regionalnej Radzie,
   4) może wystąpić z wnioskiem o zwołanie Nadzwyczajnego Regionalnego Zjazdu.
                                        
                                    Art. 58.
1. Do zadań Regionalnej Komisji Dyscyplinarnej należy rozpatrywanie spraw z
  zakresu odpowiedzialności dyscyplinarnej członków regionalnych izb.
2. Regionalna Komisja Dyscyplinarna składa roczne i kadencyjne sprawozdanie
  Regionalnemu Zjazdowi.
   
                                    Art. 59.
1. Do kompetencji Regionalnego Rzecznika Odpowiedzialności Zawodowej należy
  wnoszenie spraw do Regionalnej Komisji Dyscyplinarnej:
   1) z urzędu, w przypadkach określonych w art. 20,
   2) na wniosek zainteresowanej osoby lub instytucji.
2. Regionalny Rzecznik Odpowiedzialności Zawodowej składa okresowe i kadencyjne
  sprawozdanie Regionalnemu Zjazdowi.
                                    Art. 60.
Regionalny Rzecznik Odpowiedzialności Zawodowej przed Regionalną Komisją
Dyscyplinarną pełni rolę oskarżyciela.
                                   Rozdział 8
                                  Przepis karny
                                        
                                    Art. 61.
1. Osoba, która świadczy usługi psychologiczne nie mając prawa wykonywania
  zawodu psychologa
     podlega karze ograniczenia wolności albo grzywny.
2. W przypadku określonym w ust. 1, orzekanie następuje w trybie przepisów o
  postępowaniu w sprawach o wykroczenia.
                                   Rozdział 9
                         Przepisy przejściowe i końcowe
                                        
                                    Art. 62.
1. Minister właściwy do spraw pracy w porozumieniu z istniejącymi
  ogólnopolskimi stowarzyszeniami zrzeszającymi psychologów i związkami
  zawodowymi psychologów, powoła w terminie 3 miesięcy od dnia wejścia w życie
  ustawy, Komitet Organizacyjny Izb Psychologów, zwany dalej "Komitetem".
2. Zadaniem Komitetu, o którym mowa w ust. 1 jest:
   1) opracowanie regulaminów wyborów delegatów na pierwszy Krajowy Zjazd
     Psychologów i wyboru tymczasowych organów izb oraz projektu regulaminu
     pierwszego Krajowego Zjazdu Psychologów,
   2) zwołanie, zgodnie z przepisami ustawy, pierwszych regionalnych zjazdów
     oraz Krajowego Zjazdu Psychologów.
3. Do czasu wyboru krajowych organów samorządu psychologów Komitet ma
  uprawnienia Krajowej Rady Psychologów.
                                    Art. 63.
1. Psychologów, którzy w dniu wejścia w życie ustawy posiadali dyplom magistra
  psychologii lub dyplom magistra filozofii chrześcijańskiej ze specjalizacją
  filozoficzno-psychologiczną uzyskany na Katolickim Uniwersytecie Lubelskim do
  1 października 1981 roku lub dyplom magistra filozofii chrześcijańskiej w
  zakresie psychologii uzyskany w Akademii Teologii Katolickiej do końca 1992
  roku oraz pracowali w zawodzie co najmniej dwa lata wpisuje się na listę
  psychologów Regionalnej Izby Psychologów, na której obszarze wykonują zawód.
2. Osoby zatrudnione na stanowiskach psychologów, które nie spełniają warunków
  określonych w ust. 1, mogą w okresie 1 roku od wejścia w życie ustawy
  wystąpić do Krajowej Rady Psychologów z wnioskiem o przyznanie prawa
  wykonywania zawodu, który zostanie rozpatrzony w terminie 3 miesięcy od dnia
  jego wpłynięcia.
                                        
                                    Art. 64.
Ustawa wchodzi w życie z dniem 1 stycznia 2002 r., z wyjątkiem art. 62 ust. 1,
który wchodzi w życie po upływie 14 dni od dnia ogłoszenia.
