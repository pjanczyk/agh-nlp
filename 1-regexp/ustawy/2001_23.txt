



Dz.U. z 2000 r. Nr 62, poz. 718
                                                                               
                                                                               
                                       
                                    USTAWA
                            z dnia 20 lipca 2000 r.
                                       
      o ogłaszaniu aktów normatywnych i niektórych innych aktów prawnych
                                       
                                       
                                    Art. 1.
1. Ustawa określa zasady i tryb ogłaszania aktów normatywnych i niektórych
  innych aktów prawnych oraz zasady i tryb wydawania dzienników urzędowych.
2. Zasady i tryb ogłaszania umów międzynarodowych, a także układów zbiorowych
  pracy określają odrębne ustawy.
                                    Art. 2.
1. Ogłoszenie aktu normatywnego w dzienniku urzędowym jest obowiązkowe.
2. Odrębna ustawa może wyłączyć obowiązek ogłoszenia aktu normatywnego
  niezawierającego przepisów powszechnie obowiązujących.
                                       
                                    Art. 3.
Akty normatywne ogłasza się niezwłocznie.
                                    Art. 4.
1. Akty normatywne, zawierające przepisy powszechnie obowiązujące, ogłaszane w
  dziennikach urzędowych wchodzą w życie po upływie czternastu dni od dnia ich
  ogłoszenia, chyba że dany akt normatywny określi termin dłuższy.
2. W uzasadnionych przypadkach akty normatywne, z zastrzeżeniem ust. 3, mogą
  wchodzić w życie w terminie krótszym niż czternaście dni, a jeżeli ważny
  interes państwa wymaga natychmiastowego wejścia w życie aktu normatywnego i
  zasady demokratycznego państwa prawnego nie stoją temu na przeszkodzie, dniem
  wejścia w życie może być dzień ogłoszenia tego aktu w dzienniku urzędowym.
3. Przepisy porządkowe wchodzą w życie po upływie trzech dni od dnia ich
  ogłoszenia. W uzasadnionych przypadkach przepisy porządkowe mogą wchodzić w
  życie w terminie krótszym niż trzy dni, a jeżeli zwłoka w wejściu w życie
  przepisów porządkowych mogłaby spowodować nieodwracalne szkody lub poważne
  zagrożenia życia, zdrowia lub mienia, można zarządzić wejście w życie takich
  przepisów z dniem ich ogłoszenia.
                                    Art. 5.
Przepisy art. 4 nie wyłączają możliwości nadania aktowi normatywnemu wstecznej
mocy obowiązującej, jeżeli zasady demokratycznego państwa prawnego nie stoją
temu na przeszkodzie.
                                    Art. 6.
1. Przy obliczaniu terminu wejścia w życie aktu normatywnego określonego w
  dniach nie uwzględnia się dnia ogłoszenia, z wyjątkiem przypadków, gdy akt
  normatywny wchodzi w życie z dniem ogłoszenia.
2. Terminy wejścia w życie aktu normatywnego określone w tygodniach,
  miesiącach lub latach kończą się z upływem dnia, który nazwą lub datą
  odpowiada dniu ogłoszenia, a gdyby takiego dnia w ostatnim miesiącu nie było
  - w ostatnim dniu tego miesiąca.
                                       
                                    Art. 7.
Akty normatywne wydawane na podstawie ustaw można ogłaszać w okresie od dnia
ogłoszenia danej ustawy, a przed dniem jej wejścia w życie; akt taki nie może
wejść w życie wcześniej niż ustawa.
                                       
                                    Art. 8.
Dziennikami urzędowymi w rozumieniu ustawy są: Dziennik Ustaw Rzeczypospolitej
Polskiej, Dziennik Urzędowy Rzeczypospolitej Polskiej "Monitor Polski",
Dziennik Urzędowy Rzeczypospolitej Polskiej "Monitor Polski B", dzienniki
urzędowe ministrów kierujących działami administracji rządowej, dzienniki
urzędowe urzędów centralnych oraz wojewódzkie dzienniki urzędowe.
 
                                    Art. 9.
1. W Dzienniku Ustaw Rzeczypospolitej Polskiej, zwanym dalej "Dziennikiem
  Ustaw", ogłasza się:
   1) Konstytucję,
   2) ustawy,
   3) rozporządzenia z mocą ustawy wydane przez Prezydenta Rzeczypospolitej
     Polskiej,
   4) rozporządzenia wydane przez Prezydenta Rzeczypospolitej Polskiej, Radę
     Ministrów, Prezesa Rady Ministrów, ministrów kierujących działami
     administracji rządowej, przewodniczących określonych w ustawach komitetów,
     będących członkami Rady Ministrów, oraz Krajową Radę Radiofonii i
     Telewizji,
   5) teksty jednolite aktów określonych w pkt 1-4,
   6) orzeczenia Trybunału Konstytucyjnego dotyczące aktów normatywnych
     ogłoszonych w Dzienniku Ustaw,
   7) uchwały Rady Ministrów uchylające rozporządzenie ministra.
2. W Dzienniku Ustaw ogłasza się również akty prawne dotyczące:
   1) stanu wojny i zawarcia pokoju,
   2) referendum zatwierdzającego zmianę Konstytucji i referendum
     ogólnokrajowego,
   3) wyborów do Sejmu i Senatu,
   4) wyborów Prezydenta Rzeczypospolitej Polskiej,
   5) powszechnej lub częściowej mobilizacji i użycia Sił Zbrojnych do obrony
     Rzeczypospolitej Polskiej,
   6) stanu wojennego,
   7) stanu wyjątkowego,
   8) stanu klęski żywiołowej,
   9) stwierdzenia ważności wyboru Prezydenta Rzeczypospolitej Polskiej,
     wyborów do Sejmu i Senatu oraz ważności referendum zatwierdzającego zmianę
     Konstytucji i referendum ogólnokrajowego.
3. W Dzienniku Ustaw ogłasza się ponadto inne akty prawne, jeżeli odrębne
  ustawy tak stanowią.
                                       
                                   Art. 10.
1. W Dzienniku Urzędowym Rzeczypospolitej Polskiej "Monitor Polski", zwanym
  dalej "Monitorem Polskim", ogłasza się:
   1) zarządzenia Prezydenta Rzeczypospolitej Polskiej wydane na podstawie
     ustawy,
   2) uchwały Rady Ministrów i zarządzenia Prezesa Rady Ministrów, wydane na
     podstawie ustawy,
   3) teksty jednolite aktów określonych w pkt 1 i 2,
   4) orzeczenia Trybunału Konstytucyjnego dotyczące aktów normatywnych
     ogłoszonych w Monitorze Polskim lub aktów normatywnych, które nie były
     ogłoszone.
2. W Monitorze Polskim ogłasza się również:
   1) uchwały Zgromadzenia Narodowego dotyczące:
     a) regulaminu Zgromadzenia Narodowego,
     b) uznania trwałej niezdolności Prezydenta Rzeczypospolitej Polskiej do
       sprawowania urzędu ze względu na stan zdrowia,
     c) postawienia Prezydenta Rzeczypospolitej Polskiej w stan oskarżenia
       przed Trybunałem Stanu,
   2) uchwały Sejmu dotyczące:
     a) regulaminu Sejmu,
     b) skrócenia kadencji Sejmu,
     c) uchwalenia wotum zaufania Radzie Ministrów oraz absolutorium dla Rady
       Ministrów,
     d) uchwalenia wotum nieufności Radzie Ministrów lub ministrowi,
     e) pociągnięcia do odpowiedzialności przed Trybunałem Stanu,
     f) rozwiązania organu stanowiącego jednostki samorządu terytorialnego,
     g) wyboru, powoływania lub odwoływania na określone w Konstytucji lub
       ustawach stanowiska państwowe; uchwałę o powołaniu lub odwołaniu
       wymagającym zgody Senatu ogłasza się po wyrażeniu takiej zgody,
   3) uchwały Senatu dotyczące:
     a) regulaminu Senatu,
     b) wyboru, powoływania, odwoływania, a także wyrażenia zgody na
       powoływanie lub odwoływanie przez Sejm na określone w Konstytucji lub
       ustawach stanowiska państwowe,
   4) akty urzędowe Prezydenta Rzeczypospolitej Polskiej dotyczące:
     a) zwoływania pierwszego posiedzenia nowo wybranych Sejmu i Senatu,
     b) skracania kadencji Sejmu,
     c) zrzeczenia się urzędu Prezydenta Rzeczypospolitej Polskiej,
     d) desygnowania i powoływania Prezesa Rady Ministrów oraz Rady Ministrów,
     e) przyjmowania dymisji Rady Ministrów i powierzania jej tymczasowego
       pełnienia obowiązków,
     f) dokonywania zmian w składzie Rady Ministrów na wniosek Prezesa Rady
       Ministrów,
     g) odwoływania ministra, któremu Sejm wyraził wotum nieufności,
     h) powoływania lub odwoływania na określone w Konstytucji i ustawach
       stanowiska państwowe,
     i) powoływania sędziów,
     j) nadawania tytułu naukowego profesora,
     k) mianowania na stopień generała i równorzędny,
     l) nadawania statutu Kancelarii Prezydenta Rzeczypospolitej Polskiej,
   5) postanowienia Trybunału Konstytucyjnego o stwierdzeniu przeszkody w
     sprawowaniu urzędu przez Prezydenta Rzeczypospolitej Polskiej oraz
     powierzeniu Marszałkowi Sejmu tymczasowego wykonywania obowiązków
     Prezydenta Rzeczypospolitej Polskiej,
   6) postanowienia Trybunału Konstytucyjnego w sprawach sporów kompetencyjnych
     pomiędzy centralnymi konstytucyjnymi organami państwa.
3. W Monitorze Polskim ogłasza się uchwały Sejmu i Senatu oraz Zgromadzenia
  Narodowego inne niż wymienione w ust. 2, wyroki Trybunału Stanu, a także
  postanowienia Marszałka Sejmu, jeżeli ich ogłoszenie w Monitorze Polskim jest
  przewidziane w tych uchwałach lub postanowieniach albo jeżeli odrębne ustawy
  tak stanowią.
4. W Monitorze Polskim ogłasza się również inne akty prawne, a także
  ogłoszenia, obwieszczenia i komunikaty organów, instytucji i osób, jeżeli
  odrębne ustawy tak stanowią.
5. Prezes Rady Ministrów może zarządzić:
   1) ogłoszenie w Monitorze Polskim również innych niż określone w art. 9 oraz
     w ust. 1 aktów prawnych,
   2) ogłoszenie innych niż określone w ust. 2 aktów prawnych, ogłoszeń i
     obwieszczeń.
                                       
                                   Art. 11.
1. W Dzienniku Urzędowym Rzeczypospolitej Polskiej "Monitor Polski B", zwanym
  dalej "Monitor Polski B", ogłasza się:
   1) sprawozdania finansowe określone w przepisach o rachunkowości,
   2) ogłoszenia i obwieszczenia przedsiębiorców, jeżeli odrębne przepisy nie
     wymagają ich ogłoszenia w Monitorze Sądowym i Gospodarczym,
   3) inne akty prawne, a także informacje, komunikaty, ogłoszenia i
     obwieszczenia organów, instytucji i osób, jeżeli odrębne ustawy tak
     stanowią.
2. Ogłaszanie obwieszczeń i ogłoszeń, o których mowa w ust. 1 pkt 1 i 2, jest
  odpłatne.
3. Prezes Rady Ministrów określa, w drodze rozporządzenia, wysokość opłat,
  kierując się rzeczowymi i osobowymi kosztami wydawania Monitora Polskiego B.
                                       
                                   Art. 12.
1. W dziennikach urzędowych ministrów kierujących działami administracji
  rządowej oraz w dziennikach urzędowych urzędów centralnych ogłasza się:
   1) akty normatywne organu wydającego dziennik urzędowy i nadzorowanych przez
     niego urzędów centralnych,
   2) uchwały Rady Ministrów uchylające zarządzenia ministra wydającego
     dziennik urzędowy,
   3) orzeczenia Trybunału Konstytucyjnego w sprawach aktów normatywnych, o
     których mowa w pkt 1 i 2.
2. W dziennikach urzędowych, o których mowa w ust. 1, mogą być publikowane
  informacje, komunikaty, obwieszczenia i ogłoszenia organów wymienionych w
  ust. 1 pkt 1.
3. W dziennikach urzędowych nie zamieszcza się aktów prawnych, które podlegają
  ogłoszeniu w Dzienniku Ustaw, Monitorze Polskim lub Monitorze Polskim B, jak
  również, z zastrzeżeniem ust. 1 pkt 1, aktów prawnych organów innych niż ten,
  który wydaje dziennik urzędowy.
                                       
                                   Art. 13.
W wojewódzkim dzienniku urzędowym ogłasza się:
   1) akty prawa miejscowego stanowione przez wojewodę i organy administracji
     niezespolonej,
   2) akty prawa miejscowego stanowione przez sejmik województwa, organ powiatu
     oraz organ gminy, w tym statuty województwa, powiatu i gminy,
   3) statuty związków międzygminnych oraz statuty związków powiatów,
   4) akty Prezesa Rady Ministrów uchylające akty prawa miejscowego
     stanowionego przez wojewodę i organy administracji niezespolonej,
   5) wyroki sądu administracyjnego uwzględniające skargi na akty prawa
     miejscowego stanowionego przez: wojewodę i organy administracji
     niezespolonej, organ samorządu województwa, organ powiatu i organ gminy,
   6) porozumienia w sprawie wykonywania zadań publicznych zawarte:
     a) między jednostkami samorządu terytorialnego,
     b) między jednostkami samorządu terytorialnego i organami administracji
       rządowej,
   7) uchwałę budżetową województwa oraz sprawozdanie z wykonania budżetu
     województwa,
   8) obwieszczenia o rozwiązaniu sejmiku województwa, rady powiatu lub rady
     gminy,
   9) statut urzędu wojewódzkiego,
  10) inne akty prawne, informacje, komunikaty, obwieszczenia i ogłoszenia,
     jeżeli tak stanowią przepisy szczególne.
   
                                   Art. 14.
1. Przepisy porządkowe ogłasza się w drodze obwieszczeń, a także w sposób
  zwyczajowo przyjęty na danym terenie lub w środkach masowego przekazu.
2. Za dzień ogłoszenia przepisów porządkowych uważa się dzień wskazany w
  obwieszczeniu.
3. Ogłoszenie przepisów porządkowych w sposób określony w ust. 1 nie zwalnia z
  obowiązku ich ogłoszenia w wojewódzkim dzienniku urzędowym.
                                   Art. 15.
1. Podstawą do ogłoszenia aktów normatywnych i innych aktów prawnych jest ich
  oryginał podpisany przez upoważniony do wydania tego aktu organ, a w
  przypadku orzeczenia sądu lub Trybunału Konstytucyjnego - odpis orzeczenia.
2. Na oryginale obok podpisu organu umieszcza się pieczęć urzędową.
3. Oryginał aktu normatywnego lub odpis orzeczenia wraz z trzema kopiami jest
  przedstawiany z wnioskiem o ogłoszenie w dzienniku urzędowym organowi
  wydającemu dziennik.
4. Organ wydający dziennik urzędowy kieruje do ogłoszenia akt normatywny lub
  odpis orzeczenia, zamieszczając wizę na tym akcie lub odpisie orzeczenia.
                                   Art. 16.
1. Jeżeli liczba zmian w ustawie jest znaczna lub gdy ustawa była wielokrotnie
  uprzednio nowelizowana i posługiwanie się tekstem ustawy może być istotnie
  utrudnione, Marszałek Sejmu ogłasza tekst jednolity ustawy. Ustawa może
  określić termin ogłoszenia tekstu jednolitego.
2. Organy administracji rządowej współdziałają z Marszałkiem Sejmu przy
  opracowywaniu tekstów jednolitych ustaw.
3. Przepis ust. 1 stosuje się odpowiednio do ogłaszania tekstów jednolitych
  aktów normatywnych innych niż ustawa. Teksty jednolite tych aktów ogłasza
  organ właściwy do wydania aktu normatywnego.
4. Tekst jednolity ogłasza się w formie obwieszczenia w dzienniku  urzędowym,
  w którym dany akt normatywny ogłoszono.
                                       
                                   Art. 17.
1. Błędy w ogłoszonym tekście aktu prawnego prostuje się w formie
  obwieszczenia. Sprostowanie nie może prowadzić do merytorycznej zmiany tekstu
  aktu prawnego.
2. Sprostowanie błędu ogłasza się w tym samym dzienniku urzędowym, w którym
  ogłoszono prostowany akt.
3. Prezes Rady Ministrów, z własnej inicjatywy lub na wniosek właściwego
  organu, prostuje błędy w tekstach aktów ogłoszonych w Dzienniku Ustaw,
  Monitorze Polskim i Monitorze Polskim B.
4. Organy wydające dzienniki urzędowe inne niż wymienione w ust. 3 prostują
  błędy w tekstach aktów prawnych ogłoszonych w tych dziennikach.
                                   Art. 18.
1. Błędy w tekście jednolitym aktu prawnego polegające na niezgodności między
  jego tekstem wydrukowanym w dzienniku urzędowym a tekstem aktu
  uwzględniającym wszystkie zmiany dokonane do czasu ogłoszenia tekstu
  jednolitego prostuje się w formie obwieszczenia.
2. Sprostowania błędu w tekście jednolitym aktu prawnego dokonuje organ, który
  ogłosił tekst jednolity. Przepis art. 17 ust. 2 stosuje się odpowiednio.
                                       
                                   Art. 19.
1. Organ wydający dziennik urzędowy ustala taki sposób redagowania dziennika,
  aby część zawierająca akty normatywne była wyraźnie wyodrębniona.
2. Organ wydający dziennik urzędowy ustala także cenę egzemplarza oraz warunki
  wydawania, rozpowszechniania i prenumeraty dziennika tak, aby dziennik
  urzędowy mógł być powszechnie dostępny.
3. Organ wydający Dziennik Ustaw i Monitor Polski ustala warunki wydawania i
  rozpowszechniania tych dzienników również w formie zapisu elektronicznego.
                                       
                                   Art. 20.
1. Dziennik urzędowy wydaje się z zachowaniem w roku kalendarzowym kolejności
  numerów, pozycji oraz stron.
2. Na każdym  numerze dziennika oznacza się dzień jego wydania, określany
  przez organ wydający dziennik. Jako dzień wydania określa się datę nie
  wcześniejszą od dnia udostępnienia dziennika do sprzedaży w siedzibie organu
  wydającego dziennik.
3. Dzień wydania jest dniem ogłoszenia aktów zamieszczonych w danym numerze.
                                       
                                   Art. 21.
1. Prezes Rady Ministrów wydaje Dziennik Ustaw, Monitor Polski i Monitor
  Polski B przy pomocy Kancelarii Prezesa Rady Ministrów i Rządowego Centrum
  Legislacji. Kancelaria może zlecić wyspecjalizowanym jednostkom gospodarczym
  niektóre czynności związane z drukiem i rozpowszechnianiem Dziennika Ustaw,
  Monitora Polskiego i Monitora Polskiego B.
2. Dziennik Ustaw, Monitor Polski i Monitor Polski B są rozpowszechniane w
  prenumeracie oraz sprzedawane w stałych punktach sprzedaży prowadzonych przez
  Kancelarię Prezesa Rady Ministrów oraz w punktach sprzedaży mieszczących się
  w siedzibach niektórych organów administracji rządowej, sądów oraz innych
  jednostek.
                                       
                                   Art. 22.
1. Ministrowie kierujący działami administracji rządowej oraz kierownicy
  urzędów centralnych wydają dzienniki urzędowe.
2. Każdy z organów wymienionych w ust. 1 może wydawać tylko jeden dziennik
  urzędowy, z uwzględnieniem ust. 5.
3. Prezes Rady Ministrów może postanowić o wydawaniu wspólnego dziennika
  urzędowego dwóch lub więcej ministrów kierujących działami administracji
  rządowej oraz wspólnego dziennika urzędów centralnych podległych Prezesowi
  Rady Ministrów.
4. Minister może postanowić o wydawaniu wspólnego dziennika urzędowego z
  urzędem centralnym nadzorowanym przez niego.
5. Ministrowie właściwi do spraw obrony narodowej, do spraw wewnętrznych, do
  spraw zagranicznych oraz Szef Urzędu Ochrony Państwa wydają, w razie
  potrzeby, wyodrębnioną edycję dziennika urzędowego z aktami prawnymi
  zawierającymi informacje niejawne.
                                       
                                   Art. 23.
Wojewoda wydaje wojewódzki dziennik urzędowy.
                                       
                                   Art. 24.
1. Nazwy: Dziennik Ustaw, Monitor Polski i Monitor Polski B oraz wzór
  graficzny pierwszych stron tych dzienników mogą być wykorzystywane jedynie
  przez organ wydający te dzienniki. Nazwy oraz wzór graficzny pierwszych stron
  tych dzienników nie mogą być wykorzystywane przez inne podmioty w celach
  handlowych w publikacjach, wydawnictwach lub innych formach upowszechniania
  aktów prawnych.
2. Przepis ust. 1 stosuje się odpowiednio do dzienników urzędowych, o których
  mowa w art. 22, oraz wojewódzkich dzienników urzędowych.
3. Prezes Rady Ministrów określa, w drodze rozporządzenia, wzór graficzny
  pierwszej i ostatniej strony Dziennika Ustaw, Monitora Polskiego, Monitora
  Polskiego B, dzienników urzędowych, o których mowa w art. 22, i wojewódzkich
  dzienników urzędowych .
                                   Art. 25.
1. Rozpowszechnianie wojewódzkiego dziennika urzędowego odbywa się w
  szczególności przez sprzedaż w stałych punktach sprzedaży oraz w systemie
  prenumeraty.
2. Stały punkt sprzedaży dziennika urzędowego jest prowadzony w siedzibie
  urzędu wojewódzkiego i delegatury urzędu wojewódzkiego. Stałe punkty
  sprzedaży mogą być prowadzone również w siedzibach organów samorządu
  terytorialnego, a także w innych miejscach, stosownie do miejscowych potrzeb.
3. Sprzedaż w systemie prenumeraty prowadzi stały punkt sprzedaży w siedzibie
  urzędu wojewódzkiego i delegatury urzędu wojewódzkiego.
4. Redakcje publikują przepisy porządkowe, o których mowa w art. 14, lub ich
  uzgodnione omówienia bezpłatnie, w sposób zapewniający ich największą
  dostępność.
                                       
                                   Art. 26.
Urzędy terenowych organów administracji rządowej oraz organów samorządu
terytorialnego prowadzą zbiory Dziennika Ustaw, Monitora Polskiego oraz
Monitora Polskiego B i udostępniają je nieodpłatnie do powszechnego wglądu w
miejscach do tego przeznaczonych w siedzibach i w godzinach pracy urzędu.
                                   Art. 27.
1. Organy wydające dzienniki urzędowe prowadzą zbiory tych dzienników.
2. Do każdego rocznika dzienników urzędowych, o których mowa w ust. 1, wydaje
  się skorowidz za rok ubiegły w terminie do dnia 31 marca.
3. Zbiory dzienników urzędowych wraz ze skorowidzami są wyłożone w siedzibach
  organów wydających dzienniki urzędowe do nieodpłatnego, powszechnego wglądu,
  w godzinach pracy urzędu oraz w miejscu do tego przeznaczonym i powszechnie
  dostępnym.
4. W zakresie udostępniania do wglądu zbiorów dzienników urzędowych z aktami
  prawnymi zawierającymi informacje niejawne stosuje się przepisy o ochronie
  informacji niejawnych.
                                       
                                   Art. 28.
1. Starostwo powiatowe gromadzi i udostępnia zbiór aktów prawa miejscowego
  ustanowionych przez powiat.
2. Urząd gminy prowadzi zbiór przepisów gminnych dostępny do powszechnego
  wglądu w jego siedzibie.
3. Przepisy art. 27 ust. 3 i 4 stosuje się odpowiednio.
                                       
                                   Art. 29.
Przepisy art. 8, art. 12, art. 16 ust. 3, art. 17 ust. 4, art. 22 ust. 1 i 2,
art. 24 oraz art. 27, w zakresie odnoszącym się do ministrów kierujących
działami administracji rządowej, stosuje się do przewodniczących określonych w
ustawach komitetów, będących członkami Rady Ministrów.
                                       
                                   Art. 30.
W ustawie z dnia 31 stycznia 1980 r. o ochronie i kształtowaniu środowiska
(Dz.U. z 1994 r. Nr 49, poz. 196, z 1995 r. Nr 90, poz. 446, z 1996 r. Nr 106,
poz. 496 i Nr 132, poz. 622, z 1997 r. Nr 46, poz. 296, Nr 96, poz. 592, Nr
121, poz. 770 i Nr 133, poz. 885, z 1998 r. Nr 106, poz. 668, z 1999 r. Nr 101,
poz. 1178 oraz z 2000 r. Nr 12, poz. 136) w art. 88h w ust. 4  wyrazy "Monitor
Polski" zastępuje się wyrazami "Monitor Polski B".
                                       
                                   Art. 31.
W ustawie z dnia 26 lutego 1982 r. o cenach (Dz.U. z 1988 r. Nr 27, poz. 195, z
1990 r. Nr 34, poz. 198, z 1991 r. Nr 100, poz. 442, z 1993 r. Nr 11, poz. 50,
z 1994 r. Nr 111, poz. 536, z 1996 r. Nr 106, poz. 496, z 1997 r. Nr 54, poz.
348 i Nr 160, poz. 1085, z 1998 r. Nr 106, poz. 668 oraz z 2000 r. Nr 12, poz.
136) skreśla się art. 24.
                                       
                                   Art. 32.
W ustawie z dnia 8 marca 1990 r. o samorządzie gminnym (Dz.U. z 1996 r. Nr 13,
poz. 74, Nr 58, poz. 261, Nr 106, poz. 496 i Nr 132, poz. 622, z 1997 r. Nr 9,
poz. 43, Nr 106, poz. 679, Nr 107, poz. 686, Nr 113, poz. 734 i Nr 123, poz.
775, z 1998 r. Nr 155, poz. 1014 i Nr 162, poz. 1126 oraz z 2000 r. Nr 26, poz.
306) wprowadza się następujące zmiany:
1) tytuł rozdziału 4 otrzymuje brzmienie:
   "Akty prawa miejscowego stanowionego przez gminę";
2) w art. 40:
   a) w ust. 1 wyrazy "przepisów powszechnie" zastępuje się wyrazami "aktów
     prawa miejscowego" oraz skreśla się wyrazy " , zwanych dalej przepisami
     gminnymi",
   b) w ust. 2 w zdaniu wstępnym wyrazy "przepisy gminne" zastępuje się
     wyrazami "akty prawa miejscowego";
3) w art. 41 w ust. 1 wyrazy "Przepisy gminne" zastępuje się wyrazami "Akty
  prawa miejscowego";
4) art. 42 otrzymuje brzmienie:
       "Art. 42. Zasady i tryb ogłaszania aktów prawa miejscowego określa
              ustawa z dnia 20 lipca 2000 r. o ogłaszaniu aktów normatywnych i
              niektórych innych aktów prawnych (Dz.U. Nr ..., poz. ...).";
5) w art. 61 w ust. 2 wyrazy "przepisów gminnych" zastępuje się wyrazami
  "aktów prawa miejscowego".
                                       
                                   Art. 33.
W ustawie z dnia 23 listopada 1990 r. o łączności (Dz.U. z 1995 r. Nr 117, poz.
564, z 1996 r. Nr 106, poz. 496, z 1997 r. Nr 43, poz. 272, Nr 88, poz. 554, Nr
106, poz. 675, Nr 121, poz. 770 i Nr 137, poz. 926, z 1998 r. Nr 137, poz. 887
i Nr 150, poz. 984 oraz z 1999 r. Nr 47, poz. 461) skreśla się rozdział 5.
                                       
                                   Art. 34.
W ustawie z dnia 12 stycznia 1991 r. o utworzeniu Komitetu Badań Naukowych
(Dz.U. Nr 8, poz. 28, z 1993 r. Nr 52, poz. 240, z 1995 r. Nr 30, poz. 152, z
1996 r. Nr 106, poz. 496, z 1997 r. Nr 24, poz. 118, Nr 75, poz. 496, Nr 80,
poz. 500, Nr 96, poz. 590 i Nr 121, poz. 770 oraz z 1998 r. Nr 106, poz. 668)
dodaje się art. 16a w brzmieniu:
   "Art. 16a. W Dzienniku Urzędowym Komitetu Badań Naukowych ogłasza się
           uchwały Komitetu Badań Naukowych dotyczące przyznawania środków
           finansowych ustalonych w budżecie państwa na naukę.".
                                       
                                   Art. 35.
W ustawie z dnia 16 października 1992 r. o orderach i odznaczeniach (Dz.U. Nr
90, poz. 450 i z 1999 r. Nr 101, poz. 1177) w art. 8:
1) dotychczasową treść oznacza się jako ust. 1;
2) dodaje się ust. 2 w brzmieniu:
     "2. Przepis ust. 1 nie ma zastosowania do postanowień Prezydenta o nadaniu
       Medalu Za Długoletnie Pożycie Małżeńskie.".
                                       
                                   Art. 36.
W ustawie z dnia 29 sierpnia 1997 r. o Narodowym Banku Polskim (Dz.U. Nr 140,
poz. 938 i z 1998 r. Nr 160, poz. 1063) wprowadza się następujące zmiany:
1) skreśla się art. 45;
2) art. 53 otrzymuje brzmienie:
    "Art. 53. Założenia polityki pieniężnej, sprawozdanie z wykonania założeń
           polityki pieniężnej oraz akty normatywne organów NBP i Komisji - z
           wyjątkiem aktów, o których mowa w art. 54 ust. 1 pkt 1 i ust. 2 ogłaszane
są w Dzienniku Urzędowym Rzeczypospolitej Polskiej
           "Monitor Polski".";
3) art. 54 otrzymuje brzmienie:
      "Art. 54. 1. Prezes NBP wydaje Dziennik Urzędowy Narodowego Banku
             Polskiego, w którym ogłasza się:
           1) akty organów NBP i Komisji dotyczące funkcjonowania banków,
           2) bilans oraz rachunek zysków i strat NBP,
           3) obwieszczenia w sprawie utworzenia, likwidacji i upadłości banku
             oraz przejęcia banku przez inny bank.
         2. Prezes NBP może skierować do ogłoszenia również inne niż określone
           w ust. 1 akty prawne i obwieszczenia.";
4) dodaje się art. 54a w brzmieniu:
      "Art. 54a. 1. Nazwa oraz wzór graficzny pierwszej strony Dziennika
             Urzędowego Narodowego Banku Polskiego nie mogą być wykorzystywane
             przez inne niż NBP podmioty w celach zarobkowych w publikacjach,
             wydawnictwach lub innych formach upowszechniania aktów prawnych.
         2. Do wydawania Dziennika Urzędowego Narodowego Banku Polskiego i
           ogłaszania w nim aktów prawnych stosuje się odpowiednio przepisy
           art. 3, art. 4, art. 6, art. 7, art. 15-20 i art. 27 ustawy z dnia
           20 lipca 2000 r. o ogłaszaniu aktów normatywnych i niektórych
           innych aktów prawnych (Dz.U. Nr ..., poz. ...).".
         
                                   Art. 37.
W ustawie z dnia 4 września 1997 r. o działach administracji rządowej (Dz.U. z
1999 r. Nr 82, poz. 928 i z 2000 r. Nr 12, poz. 136) skreśla się art. 95.
                                   Art. 38.
W ustawie z dnia 5 czerwca 1998 r. o samorządzie województwa (Dz.U. Nr 91, poz.
576, Nr 155, poz. 1014, Nr 160, poz. 1060 i Nr 162, poz. 1126 oraz z 2000 r. Nr
12, poz. 136 i Nr 26, poz. 306) wprowadza się następujące zmiany:
1) w art. 7 w ust. 2 skreśla się wyrazy "oraz w Dzienniku Urzędowym
  Rzeczypospolitej Polskiej "Monitor Polski"";
2) w art. 89:
   a) ust. 4 otrzymuje brzmienie:
     "4. Zasady i tryb ogłaszania aktów prawa miejscowego oraz wydawania
       wojewódzkiego dziennika urzędowego określa ustawa z dnia 20 lipca 2000
       r. o ogłaszaniu aktów normatywnych i niektórych aktów prawnych (Dz.U.
       Nr ..., poz. ...) .",
   b) skreśla się ust. 5.
   
                                   Art. 39.
W ustawie z dnia 5 czerwca 1998 r. o administracji rządowej w województwie
(Dz.U. Nr 91, poz. 577, z 1999 r. Nr 70, poz. 778 oraz z 2000 r. Nr 12, poz.
136 i Nr 22, poz. 268) wprowadza się następujące zmiany:
1) art. 42 otrzymuje brzmienie:
     "Art. 42. Zasady i tryb ogłaszania aktów prawa miejscowego oraz wydawania
           wojewódzkiego dziennika urzędowego określa ustawa z dnia 20 lipca
           2000 r. o ogłaszaniu aktów normatywnych i niektórych aktów prawnych
           (Dz.U. Nr ..., poz. ... ).";
2) skreśla się art. 43.
                                   Art. 40.
W ustawie z dnia 5 czerwca 1998 r. o samorządzie powiatowym (Dz.U. Nr 91, poz.
578 i Nr 155, poz. 1014 oraz z 2000 r. Nr 12, poz. 136 i Nr 26, poz. 306)
wprowadza się następujące zmiany:
1) w art. 43 skreśla się ust. 1, 3 i 4;
2) art. 44 otrzymuje brzmienie:
     "Art. 44. Zasady i tryb ogłaszania aktów prawa miejscowego oraz wydawania
           wojewódzkiego dziennika urzędowego określa ustawa z dnia 20 lipca
           2000 r. o ogłaszaniu aktów normatywnych i niektórych innych aktów
           prawnych (Dz.U. Nr ..., poz. ...).";
3) skreśla się art. 45.
                                       
                                   Art. 41.
Zachowują moc upoważnienia do wydawania tekstów jednolitych, skierowane do
organów wymienionych w tych upoważnieniach, zawarte w aktach normatywnych
wydanych przed dniem wejścia w życie ustawy.
                                       
                                   Art. 42.
W okresie od dnia wejścia w życie ustawy do dnia wypełnienia obowiązku
wydawania dziennika urzędowego, o którym mowa w art. 22, akty i orzeczenia
określone w art. 12 są ogłaszane w Monitorze Polskim.
                                       
                                   Art. 43.
Traci moc ustawa z dnia 30 grudnia 1950 r. o wydawaniu Dziennika Ustaw
Rzeczypospolitej Polskiej i Dziennika Urzędowego Rzeczypospolitej Polskiej
"Monitor Polski" (Dz.U. Nr 58, poz. 524, z 1991 r. Nr 94, poz. 420 i z 1993 r.
Nr 7, poz. 34).
                                       
                                   Art. 44.
Ustawa wchodzi w życie z dniem 1 stycznia 2001 r.
                                                                               
                                                                               
                                                                               
                                                                               
