



Dz.U. z 2001 r. Nr 73, poz. 764
                                     USTAWA
                            z dnia 8 czerwca 2001 r.
                                        
                  o przeznaczeniu gruntów rolnych do zalesienia
                                        
                                        
                                     Art. 1.
Ustawa reguluje zasady przeznaczania gruntów rolnych do zalesienia.
                                     Art. 2.
Starosta, po zasięgnięciu opinii właściwego nadleśniczego oraz w uzgodnieniu z
wójtami (burmistrzami), Wojewódzkim Funduszem Ochrony Środowiska i Gospodarki
Wodnej oraz Agencją Restrukturyzacji i Modernizacji Rolnictwa, każdego roku w
terminie do 31 stycznia, określa ogólną powierzchnię gruntów rolnych - zwaną
dalej "rocznym limitem zalesienia", które w danym roku mogą być przeznaczone do
zalesienia na obszarze powiatu.
                                     Art. 3.
1. Grunt rolny będący częścią gospodarstwa rolnego lub stanowiący jego całość
  może być przeznaczony do zalesienia, jeżeli spełnia co najmniej jeden z niżej
  wymienionych warunków:
   1) jest gruntem klasy VI lub V,
   2) jest gruntem położonym na stoku o średnim nachyleniu powyżej 15%,
   3) jest gruntem okresowo zalewanym,
   4) jest gruntem zdegradowanym w rozumieniu ustawy z dnia 3 lutego 1995 r. o
     ochronie gruntów rolnych i leśnych (Dz.U. Nr 16, poz. 78, z 1997 r. Nr 60,
     poz. 370, Nr 80, poz. 505, Nr 160, poz. 1079, z 1998 r. Nr 106, poz. 668
     oraz z 2000 r. Nr 12, poz. 136 i Nr 120, poz. 1268).
2. Łączna powierzchnia gruntu przeznaczonego do zalesienia nie może być
  mniejsza niż 0,4 ha i nie może przekraczać 30 ha, przy czym minimalna
  powierzchnia wydzielenia musi wynosić co najmniej 0,10 ha.
3. Do łącznej powierzchni gruntów przeznaczonych do zalesienia zalicza się
  także grunt należący do najwyżej trzech gospodarstw rolnych, pod warunkiem
  istnienia wspólnej granicy pomiędzy co najmniej dwoma parcelami stanowiącymi
  grunt przeznaczony do zalesienia, a należącymi do odrębnych gospodarstw
  rolnych.
4. Właściciel gruntu może złożyć pisemny wniosek do starosty, właściwego ze
  względu na miejsce położenia gruntu, o wyrażenie zgody na przeznaczenie
  gruntu rolnego do zalesienia.
5. W przypadku gruntów, o których mowa w ust. 3, z wnioskiem, o którym mowa w
  ust. 4, występują wspólnie właściciele gruntów.
6. Wniosek, o którym mowa w ust. 4, powinien zawierać:
   1) wykaz powierzchni gruntów, o których mowa w ust. 1 pkt 1-4, z
     uwzględnieniem klas bonitacyjnych,
   2) wypisy z rejestru gruntów wraz z mapkami zawierającymi numery działek i
     ich położenie,
   3) przewidywane terminy rozpoczęcia i zakończenia zalesiania.
7. Starosta rozpatruje wnioski według kolejności ich wpływu i wydaje decyzje w
  terminie 60 dni od dnia otrzymania wniosku. Starosta prowadzi rejestr
  wniosków uwzględniający terminy ich wpływu. O otrzymanych wnioskach starosta
  informuje właściwego ze względu na miejsce położenia gruntu wójta, burmistrza
  lub prezydenta miasta, występując z prośbą o akceptację przez radę gminy
  zmiany charakteru użytkowania gruntu z rolnego na leśny. Brak stanowiska rady
  gminy w terminie 30 dni uznaje się za akceptację rady gminy dla wniosku.
8. Jeżeli zgłoszone wnioski przekraczają roczny limit zalesienia, starosta
  powiadamia właścicieli gruntów, których wnioski nie zostały rozpatrzone, o
  terminie ich rozpatrzenia oraz planowanym rozpoczęciu zalesienia w kolejnych
  latach.
9. Decyzja starosty o przeznaczeniu gruntu rolnego do zalesienia przekazywana
  jest do wiadomości wójta, burmistrza lub prezydenta miasta, właściwemu ze
  względu na położenie gruntu nadleśniczemu, a także zarządowi wojewódzkiego
  funduszu ochrony środowiska i gospodarki wodnej.
                                        
                                     Art. 4.
1. Zalesienie gruntu rolnego jest dokonywane na podstawie planu zalesienia, a
  uprawa leśna jest prowadzona przez właściciela gruntu zgodnie z uproszczonym
  planem urządzenia lasu lub decyzją starosty określającą zadania z zakresu
  gospodarki leśnej. Przepisy ustawy z dnia 28 września 1991 r. o lasach (Dz.U.
  z 2000 r. Nr 56, poz. 679, Nr 86, poz. 958 i Nr 120, poz. 1268) stosuje się
  odpowiednio.
2. Uprawa leśna może być założona w odległości 1,5 metra od granicy sąsiedniej
  parceli gruntowej w przypadku, gdy sąsiednie parcele stanowią grunt, o którym
  mowa w art. 3 ust. 1, albo stanowią teren leśny. W pozostałych przypadkach
  uprawa leśna może być założona w odległości 3 metrów od sąsiedniej parceli
  gruntowej.
3. Zalesienie jest prawidłowe, jeżeli:
   1) zostało wykonane zgodnie z planem zalesienia,
   2) spełnia warunki określone w ust. 1 i 2,
   3) stopień udatności uprawy jest nie mniejszy niż 70%.
                                     Art. 5.
1. Właściwy ze względu na położenie gruntu nadleśniczy w terminie 30 dni od
  dnia otrzymania decyzji starosty sporządza plan zalesienia oraz dostarcza
  właścicielowi gruntu odpowiednią ilość sadzonek drzew.
2. Koszty sadzonek oraz koszty sporządzenia planu zalesienia pokrywa Wojewódzki
  Fundusz Ochrony Środowiska i Gospodarki Wodnej rozliczając się z właściwymi
  nadleśnictwami w terminie do 30 czerwca każdego roku.
                                        
                                     Art. 6.
1. Starosta w terminie trzech miesięcy od dnia otrzymania zawiadomienia o
  zakończeniu zalesiania sprawdza wykonanie zalesienia i wydaje decyzję
  administracyjną o stwierdzeniu prowadzenia przez właściciela gruntu uprawy
  leśnej.
2. W przypadku stwierdzenia niespełnienia warunków określonych w art. 4 ust. 3
  starosta odmawia wydania decyzji administracyjnej, o której mowa w ust. 1, a
  na wniosek nadleśniczego, w przypadku winy umyślnej właściciela gruntu
  obciąża go kosztami sporządzenia planu zalesienia oraz kosztami sadzonek.
3. Decyzje administracyjne, o których mowa w ust. 1 i 2, wraz z uzasadnieniem
  starosta doręcza właścicielowi gruntu.
                                     Art. 7.
1. Właściciel gruntu, który otrzymał decyzję administracyjną o prowadzeniu
  uprawy leśnej, zwaną dalej "decyzją", nabywa prawo do miesięcznego
  ekwiwalentu za wyłączenie gruntu z upraw rolnych i prowadzenie uprawy leśnej,
  zwane dalej "ekwiwalentem".
2. Ekwiwalent wypłacany jest właścicielowi gruntu miesięcznie do dnia 10
  każdego miesiąca począwszy od miesiąca następującego po miesiącu, w którym
  właściciel gruntu otrzymał decyzję, w wysokości:
   1) 150 zł za 1 ha gruntu - przy obszarze zalesienia od 0,4 ha do 10 ha,
   2) 50 zł za każdy zalesiony hektar powyżej 10 ha - przy obszarze zalesienia
     do 20 ha,
   3) 25 zł za każdy zalesiony hektar powyżej 20 ha - przy obszarze zalesienia
     do 30 ha.
3. Jeżeli decyzja administracyjna o prowadzeniu uprawy leśnej wynika z wniosku,
  o którym mowa w art. 3 ust. 5, ekwiwalent, o którym mowa w ust. 2, wypłacany
  jest właścicielom gruntów w wysokości proporcjonalnej do powierzchni gruntów
  objętych decyzją, a należących do poszczególnych właścicieli.
4. Ekwiwalent podwyższa się o 50%, jeżeli równocześnie z przeznaczeniem gruntu
  do zalesienia następuje likwidacja gospodarstwa rolnego, a właściciel
  zalesionego gruntu nie jest ponadto właścicielem gruntu rolnego lub działki
  siedliskowej większej niż 0,8 ha.
5. Ekwiwalent podlega rocznej waloryzacji w wysokości określonej wskaźnikiem
  inflacji ogłaszanej przez Prezesa Głównego Urzędu Statystycznego.
6. Właściciel gruntu otrzymuje ekwiwalent do czasu nabycia prawa do emerytury
  lub renty, nie dłużej jednak niż przez okres 20 lat.
7. Starosta, w drodze decyzji administracyjnej, wstrzymuje wypłatę ekwiwalentu,
  jeżeli stwierdzi, że uprawa leśna jest prowadzona niezgodnie z planem
  zalesienia, a następnie uproszczonym planem urządzenia lasu, o których mowa w
  art. 4. W uzasadnieniu decyzji administracyjnej starosta wskazuje warunki
  przywrócenia wypłaty ekwiwalentu.
8. W przypadku zniszczenia uprawy leśnej w wyniku celowego działania
  właściciela gruntu starosta podejmuje decyzję administracyjną o wstrzymaniu
  wypłaty ekwiwalentu oraz nakazuje zwrot pobranego ekwiwalentu wraz z
  odsetkami ustawowymi.
                                     Art. 8.
1. Starosta lub w ramach zadania zleconego właściwy nadleśniczy dokonuje oceny
  udatności upraw:
   1) pierwszej - po upływie 2 lat od zalesienia gruntu rolnego,
   2) następnych - co 3 lata.
2. Po uzyskaniu pierwszej pozytywnej oceny, o której mowa w ust. 1 pkt 1,
  właściciel gruntu może wystąpić z wnioskiem do właściwego starosty o
  wypłacanie 50% podwyżki ekwiwalentu, o której mowa w art. 7 ust. 4, corocznie
  jednorazowo.
                                     Art. 9.
Właściwy ze względu na położenie gruntu starosta przekwalifikuje z urzędu
zalesiony grunt rolny na grunt leśny po wydaniu pierwszej pozytywnej oceny
udatności upraw, o której mowa w art. 8 ust. 1 pkt 1.
                                    Art. 10.
1. Małżonkowie - współwłaściciele zalesianego gruntu otrzymują ekwiwalent, o
  którym mowa w art. 7, w dwóch równych częściach.
2. W przypadku nabycia prawa do emerytury lub renty przez jednego z małżonków
  będących współwłaścicielami gruntu zalesionego, emeryturę lub rentę oblicza
  się od wysokości płacy minimalnej, a współmałżonek uzyskuje należny małżonkom
  ekwiwalent zmniejszony o 25%.
3. Jeżeli współwłaściciele gruntu przeznaczonego do zalesienia nie są
  małżonkami, ekwiwalent uzyskuje wyłącznie jeden ze współwłaścicieli na
  podstawie upoważnienia udzielonego przez pozostałych współwłaścicieli
  złożonego w formie oświadczenia.
4. Cofnięcie upoważnienia może być dokonane jedynie w drodze postępowania
  sądowego nieprocesowego, w przypadku kiedy osoba upoważniona nie wywiązuje
  się należycie z obowiązku opieki nad gruntem zalesionym.
5. Upoważnienie określone w ust. 3 może być przeniesione na innego
  współwłaściciela tylko w przypadku, kiedy był on współwłaścicielem gruntu w
  chwili jego zalesienia oraz nie posiada innych źródeł dochodu.
                                    Art. 11.
1. Uprawnienia do ekwiwalentu można nabyć w drodze spadkobrania tylko w
  przypadku, kiedy grunt określony w art. 3 nabędzie w drodze spadku albo
  działu spadku nabędzie jedna osoba nieposiadająca innych dochodów.
  Korzystanie z nabytych w ten sposób uprawnień jest kontynuowane w ramach
  ustalonego terminu 20 lat.
2. Ograniczenia trwania uprawnienia określonego w ust. 1 nie stosuje się, gdy
  spadkobiercą właściciela gruntu jest małoletnie dziecko albo inwalida I lub
  II grupy.
3. Małoletni spadkobierca otrzymuje uprawnienia określone w art. 7 do czasu
  osiągnięcia pełnoletności lub do czasu ukończenia nauki i nie dłużej jednak
  niż do ukończenia 24 roku życia.
                                    Art. 12.
1. Wypłaty ekwiwalentu finansowane są ze środków będących w dyspozycji Agencji
  Restrukturyzacji i Modernizacji Rolnictwa.
2. Minister właściwy do spraw finansów w porozumieniu z ministrem właściwym do
  spraw rolnictwa i rozwoju wsi określi, w drodze rozporządzenia, szczegółowe
  zasady rozliczania Agencji Restrukturyzacji i Modernizacji Rolnictwa z
  właściwymi starostami w zakresie przekazywania środków finansowych na wypłaty
  ekwiwalentów, sposób i terminy płatności, uwzględniając roczne rozmiary
  zalesień.
                                    Art. 13.
Minister właściwy do spraw środowiska w porozumieniu z ministrem właściwym do
spraw rolnictwa i rozwoju wsi, w terminie 3 miesięcy od dnia ogłoszenia ustawy,
określi, w drodze rozporządzenia, zasady współdziałania Lasów Państwowych ze
starostami w zakresie sporządzania planów zalesienia i uproszczonych planów
urządzenia lasu, szkoleń, nadzoru nad wykonywaniem prac zalesieniowych oraz
dostarczania sadzonek, biorąc pod uwagę roczne rozmiary zalesień, jakość gleb
przeznaczonych do zalesienia, dobór gatunków drzew i krzewów na poszczególnych
klasach gruntów.
                                    Art. 14.
W ustawie z dnia 31 stycznia 1980 r. o ochronie i kształtowaniu środowiska
(Dz.U. z 1994 r. Nr 49, poz. 196, z 1995 r. Nr 90, poz. 446, z 1996 r. Nr 106,
poz. 496, Nr 132, poz. 622, z 1997 r. Nr 96, poz.592, Nr 121, poz. 779, Nr 133,
poz. 885, z 1998 r. Nr 106, poz. 668, z 1999 r. Nr 101, poz. 1178, z 2000 r. Nr
12, poz. 136, Nr 48, poz. 550, Nr 62, poz. 718 i Nr 109, poz. 1157 oraz z 2001
r. Nr 38, poz. 452, Nr 45, poz. 497) w art. 88a w pkt 1 na końcu dodaje się
wyrazy "w tym pokrywanie kosztów planów zalesienia oraz kosztów sadzonek
przekazanych w celu zalesienia gruntów rolnych, o których mowa w ustawie z dnia
... 2001 r. o przeznaczeniu gruntów rolnych do zalesienia (Dz.U. Nr ..., poz.
...),".
                                    Art. 15.
W ustawie z dnia 20 grudnia 1990 r. o ubezpieczeniu społecznym rolników (Dz.U. z
1998 r. Nr 7, poz. 25, Nr 106, poz. 668, Nr 117, poz. 758, z 1999 r. Nr 60, poz.
636 oraz z 2000 r. Nr 45, poz. 531) wprowadza się następujące zmiany:
1) w art. 6 w pkt 1 na końcu dodaje się wyrazy "a także osoby, które
  przeznaczyły grunty prowadzonego przez siebie gospodarstwa rolnego do
  zalesienia,";
2) w art. 7 dodaje się ust. 2a w brzmieniu:
       "2a. Przepis ust. 2 stosuje się odpowiednio także do osoby, która będąc
          rolnikiem przeznaczyła grunty prowadzonego gospodarstwa rolnego do
          zalesienia na zasadach określonych w ustawie z dnia ... o
          przeznaczeniu gruntów rolnych do zalesienia (Dz.U. Nr ..., poz. ...)
          i dla której głównym źródłem utrzymania jest ekwiwalent uzyskany z
          tego tytułu.".
   
                                    Art. 16.
W ustawie z dnia 26 lipca 1991 r. o podatku dochodowym od osób fizycznych (Dz.U.
z 2000 r. Nr 14, poz. 176, Nr 22, poz. 270, Nr 60, poz. 703, Nr 70, poz. 816, Nr
104, poz. 1104, Nr 117, poz. 1228 i Nr 122, poz. 1324, oraz z 2001 r. Nr 4, poz.
27 i Nr 8, poz. 64 i Nr 52, poz. 539) w art. 2 w ust. 1 w pkt 2 na końcu dodaje
się wyrazy "oraz ustawy o przeznaczeniu gruntów rolnych do zalesienia".
                                    Art. 17.
Ustawa wchodzi w życie z dniem 1 stycznia 2002 r.
