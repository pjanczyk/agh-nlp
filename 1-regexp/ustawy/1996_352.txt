



                                    
Dz.U. z 1996 r. Nr 74, poz. 352 
                                USTAWA
                       z dnia 12 kwietnia 1996 r.
                                    
              o utworzeniu Agencji Techniki i Technologii
                                    
                                    
                                Art. 1.
 1. Tworzy się Agencję Techniki i Technologii, zwaną dalej "Agencją". Agencja
   jest państwową osobą prawną.
 2. Agencja nie odpowiada za zobowiązania Skarbu Państwa, a Skarb Państwa 
   nie odpowiada za zobowiązania Agencji.
 3. Siedzibą Agencji jest miasto stołeczne Warszawa.
 
                                Art. 2.
Minister Przemysłu i Handlu sprawuje nadzór nad Agencją.
                                Art. 3.
 1. Do zadań Agencji należy:
   1) promowanie i wspomaganie wdrażania innowacyjnych technik i technologii
     oraz komercjalizacja wyników badań w celu podwyższenia poziomu
     nowoczesności i konkurencyjności polskich produktów,
   2) działanie na rzecz realizacji założeń i programów polityki państwa w 
     dziedzinie wykorzystania nowych technik i technologii w gospodarce,
   3) wyszukiwanie, ocena i promocja nowych rozwiązań technicznych i technologicznych
     w celu ich gospodarczego wykorzystania, zarówno przez 
     podmioty krajowe, jak i zagraniczne,
   4) opracowywanie propozycji rozwiązań pobudzających innowacyjność w 
     działalności podmiotów gospodarczych.
 2. Agencja realizuje swoje zadania w szczególności przez:
   1) gromadzenie i analizowanie informacji o nowoczesnych rozwiązaniach 
     w zakresie techniki i technologii oraz udostępnianie tych informacji, za 
     zgodą uprawnionych, podmiotom zainteresowanym wdrożeniem lub wykorzystaniem
     tych rozwiązań,
   2) przedsięwzięcia o charakterze inspirującym, doradczym i informacyjnym 
     w zakresie technicznych i ekonomicznych perspektyw, możliwości i warunków
     wykorzystania nowych technik i technologii w gospodarce,
   3) finansowanie  lub udział w finansowaniu  zadań, o których  mowa w 
     ust. 1.
 3. W zakresie wykonywania swoich zadań Agencja może:
   1) udzielać, w wysokości określonej w planie finansowym Agencji, pożyczek
     zaciąganych w celu gospodarczego wykorzystania nowoczesnych 
     rozwiązań w zakresie techniki i technologii,
   2) udzielać, w wysokości określonej w planie finansowym Agencji, poręczeń
     spłaty pożyczek i kredytów zaciąganych w celu gospodarczego wykorzystania
     nowoczesnych rozwiązań w zakresie techniki i technologii 
     oraz dokonywać dopłat do oprocentowania takich pożyczek i kredytów,
   3) prowadzić działalność gospodarczą,
   4) obejmować udziały i akcje w spółkach,
   5) wydawać opinie o technicznych i ekonomicznych perspektywach, możliwościach
     i warunkach wykorzystania nowych technik i technologii w gospodarce,
     które mogą służyć uzyskaniu pożyczki lub kredytu.
 4. Agencja może otrzymywać wynagrodzenie za czynności, o których mowa w 
   ust. 2 i 3.
 5. Działania, o których mowa w ust. 3 pkt 1-3, Agencja może prowadzić za 
   pośrednictwem banków w zakresie działalności finansowej, a w zakresie 
   innych zadań za pośrednictwem innych osób prawnych na podstawie 
   umów zawieranych przez Agencję z tymi podmiotami.
 6. Minister Przemysłu i Handlu w uzgodnieniu z Ministrem Finansów określa,
   w drodze rozporządzenia, szczegółowe kierunki działań Agencji w ramach
   zadań, o których mowa w ust. 1 i 2, oraz sposoby ich realizacji, warunki
   udzielania pożyczek i poręczeń, o których mowa w ust. 3 pkt 1 i 2, 
   w tym także preferencyjnych.
 
                                Art. 4.
Agencja działa na podstawie ustawy oraz statutu nadanego przez Prezesa Rady
Ministrów, w drodze rozporządzenia, określającego organizację Agencji, 
szczegółowe zasady gospodarki finansowej, dopuszczalny zakres działalności 
gospodarczej, obejmowania udziałów i akcji w spółkach oraz zasady działania 
Rady Agencji, o której mowa w art. 6.
                                Art. 5.
 1. Organem Agencji jest Prezes, powoływany i odwoływany przez Prezesa 
   Rady Ministrów na wniosek Ministra Przemysłu i Handlu.
 2. Prezes kieruje Agencją i reprezentuje ją na zewnątrz.
 3. Prezes Agencji składa roczne sprawozdania z działalności Agencji Sejmowi 
   Rzeczypospolitej Polskiej, Ministrowi Przemysłu i Handlu oraz Ministrowi 
   Finansów do dnia 30 czerwca roku następnego.
 
                                Art. 6.
 1. Organem doradczym i opiniodawczym Prezesa Agencji jest Rada Agencji 
   Techniki i Technologii, zwana dalej "Radą Agencji", w skład której wchodzą
   po jednym przedstawicielu: Ministra Przemysłu i Handlu, Przewodniczącego
   Komitetu Badań Naukowych, Ministra Edukacji Narodowej, Ministra
   Finansów, Ministra Ochrony Środowiska, Zasobów Naturalnych i Leśnictwa,
   Ministra Obrony Narodowej, Ministra Zdrowia i Opieki Społecznej,
   Prezesa Polskiej Akademii Nauk oraz Urzędu Patentowego. Po jednym
   przedstawicielu do składu Rady Agencji może również zaproponować 
   Federacja Stowarzyszeń Naukowo-Technicznych, Rada Główna Jednostek 
   Badawczo-Rozwojowych, Rada Główna Szkolnictwa Wyższego oraz Krajowa
   Izba Gospodarcza.
 2. Członków Rady Agencji powołuje i odwołuje Minister Przemysłu i Handlu 
   na wniosek właściwych organów i organizacji, o których mowa w ust. 1.
 3. Rada Agencji wybiera i odwołuje spośród swoich członkow Przewodniczącego
   Rady Agencji.
 
                                Art. 7.
 1. Agencja prowadzi samodzielną gospodarkę finansową.
 2. Przychodami Agencji są:
   1) wpływy z tytułu czynności wykonywanych przez Agencję,
   2) odsetki od lokat bankowych,
   3) środki budżetowe określane corocznie w ustawie budżetowej,
   4) środki uzyskane w ramach bezzwrotnej lub kredytowej pomocy zagranicznej,
   5) inne wpływy.
 3. Roczny plan finansowy Agencji zatwierdza Minister Przemysłu i Handlu w 
   uzgodnieniu z Ministrem Finansów. Projekt planu przedstawia do zatwierdzenia
   Prezes Agencji wraz z opinią Rady Agencji.
 4. Roczny plan finansowy Agencji zawiera w szczególności przewidywane 
   przychody oraz wydatki na realizację zadań, o których mowa w art. 3 ust. 
   1, jak również na pokrycie kosztów funkcjonowania Agencji.
 5. Środki uzyskane w ramach bezzwrotnej lub kredytowej pomocy zagranicznej
   gromadzone są na wydzielonych kontach Agencji, a ich wydatkowanie 
   i ewidencję określają odrębne przepisy lub umowy międzynarodowe.
 6. Koszty działalności Agencji, w tym wynagrodzenia pracowników, pokrywane
   są z przychodów, o których mowa w ust. 2.
 7. Wynagrodzenie Prezesa Agencji ustala Prezes Rady Ministrów.
 8. Zasady prowadzenia rachunkowości przez Agencję określają odrębne 
   przepisy.
 
                                Art. 8.
Zaciąganie przez Agencję kredytów i pożyczek długoterminowych oraz emisja 
obligacji wymagają zgody Ministra Finansów.
                                Art. 9.
 1. Agencja tworzy fundusz statutowy.
 2. Na fundusz statutowy Agencji składają się w szczególności równowartość 
   netto środków trwałych, wartości niematerialnych i prawnych oraz środki 
   pieniężne zgromadzone z dochodów Agencji.
 3. Agencja może, na zasadach przewidzianych w statucie Agencji, tworzyć w 
   ciężar kosztów Agencji, w wysokości nie wyższej niż 5% przychodów Agencji,
   fundusz rezerwowy przeznaczony na pokrycie ewentualnych strat 
   prowadzonej działalności.
 4. Majątek trwały Agencji podlega amortyzacji na ogólnych zasadach.
 5. Fundusze inne niż określone w ust. 1 i 3 Agencja może tworzyć po uzyskaniu
   zgody Ministra Finansów.
 
                                Art. 10.
W okresie dwóch lat od dnia wejścia w życie ustawy dochody Agencji są zwolnione
od podatku dochodowego od osób prawnych.
                                Art. 11.
Ustawa wchodzi w życie po upływie 14 dni od dnia ogłoszenia.
