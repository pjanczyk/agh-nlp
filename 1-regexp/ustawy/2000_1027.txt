



Dz.U. z 2000 r. Nr 93, poz. 1027
                                                                               
                                                                               
                                                                               
                                                                               
                                                                               
                                    USTAWA
                           z dnia 9 września 2000 r.
                                       
 o zmianie ustawy - Kodeks karny, ustawy - Kodeks postępowania karnego, ustawy
    o zwalczaniu nieuczciwej konkurencji, ustawy o zamówieniach publicznych
                          oraz ustawy - Prawo bankowe
                                       
                                    Art. 1.
W ustawie z dnia 6 czerwca 1997 r. - Kodeks karny (Dz.U. Nr 88, poz. 553 i Nr
128, poz. 840, z 1999 r. Nr 64, poz. 729 i Nr 83, poz. 931 oraz z 2000 r. Nr
48, poz. 548) wprowadza się następujące zmiany:
1) art. 45 otrzymuje brzmienie:
      "Art. 45. §1. Jeżeli sprawca osiągnął, chociażby pośrednio, korzyść
             majątkową z popełnienia przestępstwa, sąd może orzec jej
             przepadek lub  przepadek jej równowartości. Przepadku nie orzeka
             się w całości lub w części, jeżeli korzyść lub jej równowartość
             podlega zwrotowi pokrzywdzonemu lub innemu podmiotowi.
         §2. W razie skazania sprawcy, o którym mowa w art. 65 lub sprawcy,
           który osiągnął z popełnienia przestępstwa korzyść majątkową znacznej
           wartości, sąd orzeka przepadek osiągniętej korzyści lub jej
           równowartości. Przepis § 1 zdanie drugie stosuje się odpowiednio.
         §3. Objęta przepadkiem korzyść majątkowa lub jej równowartość
           przechodzi na własność Skarbu Państwa z chwilą uprawomocnienia się
           wyroku.";
2) w art. 228 dodaje się § 6 w brzmieniu:
     §6. Karom określonym w § 1-5 podlega odpowiednio także ten, kto w związku
       z pełnieniem funkcji publicznej w państwie obcym lub organizacji
       międzynarodowej przyjmuje korzyść majątkową lub osobistą, albo jej
       obietnicę, lub takiej korzyści żąda, albo uzależnia wykonanie czynności
       służbowej od jej otrzymania.";
3) art. 229 otrzymuje brzmienie:
      "Art. 229. §1. Kto udziela lub obiecuje udzielić korzyści majątkowej lub
             osobistej osobie pełniącej funkcję publiczną w związku z
             pełnieniem tej funkcji,
               podlega karze pozbawienia wolności od 6 miesięcy do lat 8.
         §2. W wypadku mniejszej wagi sprawca,
                 podlega grzywnie, karze ograniczenia wolności albo pozbawienia
wolności do lat 2.
         §3. Jeżeli sprawca czynu określonego w § 1 działa, aby skłonić osobę
           pełniącą funkcję publiczną do naruszenia przepisów prawa albo
           udziela korzyści takiej osobie za naruszenie przepisów prawa,
                 podlega karze pozbawienia wolności od roku do lat 10.
         §4. Kto osobie pełniącej funkcję publiczną, w związku z pełnieniem tej
           funkcji, udziela lub obiecuje udzielić korzyści majątkowej znacznej
           wartości,
              podlega karze pozbawienia wolności od lat 2 do lat 12.
         §5. Karom określonym w § 1-4 podlega odpowiednio także ten, kto
           udziela lub obiecuje udzielić korzyści majątkowej lub osobistej
           osobie pełniącej funkcję publiczną w państwie obcym lub w
           organizacji międzynarodowej w związku z pełnieniem tej funkcji.".
         
                                    Art. 2.
W ustawie z dnia 6 czerwca 1997 r. - Kodeks postępowania karnego (Dz.U. Nr 89,
poz. 555, z 1999 r. Nr 83, poz. 931 oraz z 2000 r. Nr 50, poz. 580) Rozdział 66
otrzymuje brzmienie:
                                 "Rozdział 66
                 Przejęcie i przekazanie orzeczeń do wykonania
      Art. 608. §1. W razie prawomocnego skazania obywatela polskiego przez sąd
             państwa obcego na karę pozbawienia wolności podlegającą wykonaniu
             albo prawomocnego orzeczenia wobec obywatela polskiego środka
             polegającego na pozbawieniu wolności, Minister Sprawiedliwości
             może wystąpić do właściwego organu tego państwa z wnioskiem o
             przejęcie skazanego albo osoby, wobec której orzeczono środek, w
             celu wykonania kary pozbawienia wolności lub środka w
             Rzeczypospolitej Polskiej.
         §2. W razie prawomocnego skazania przez sąd państwa obcego obywatela
           polskiego, osoby mającej miejsce stałego pobytu, posiadającej mienie
           lub prowadzącej działalność zawodową na terytorium Rzeczypospolitej
           Polskiej, na grzywnę lub w razie prawomocnego orzeczenia wobec niej
           zakazu zajmowania określonego stanowiska, wykonywania określonego
           zawodu lub prowadzenia określonej działalności gospodarczej, zakazu
           prowadzenia pojazdów, przepadku albo środka zabezpieczającego nie
           polegającego na pozbawieniu wolności, Minister Sprawiedliwości może
           wystąpić do właściwego organu tego państwa z wnioskiem o przejęcie
           orzeczenia do wykonania w Rzeczypospolitej Polskiej.
         §3. Przed wystąpieniem z wnioskiem, o którym mowa w § 1 lub 2,
           Minister Sprawiedliwości zwraca się do właściwego sądu o wydanie
           postanowienia w przedmiocie dopuszczalności przejęcia orzeczenia do
           wykonania w Rzeczypospolitej Polskiej.
      Art. 609. §1. W razie otrzymania wniosku państwa obcego o wykonanie wobec
             obywatela polskiego lub osoby mającej miejsce stałego pobytu na
             terytorium Rzeczypospolitej Polskiej, prawomocnie orzeczonej kary
             pozbawienia wolności lub środka polegającego na pozbawieniu
             wolności, Minister Sprawiedliwości zwraca się do właściwego sądu
             o wydanie postanowienia w przedmiocie dopuszczalności przejęcia
             orzeczenia do wykonania na terytorium Rzeczypospolitej Polskiej.
         §2. W razie otrzymania wniosku państwa obcego o wykonanie wobec
           obywatela polskiego, osoby mającej miejsce stałego pobytu,
           posiadającej mienie lub prowadzącej działalność zawodową w
           Rzeczypospolitej Polskiej prawomocnie orzeczonej grzywny, zakazu
           zajmowania określonego stanowiska, wykonywania określonego zawodu
           lub prowadzenia określonej działalności gospodarczej, zakazu
           prowadzenia pojazdów, przepadku albo środka zabezpieczającego nie
           polegającego na pozbawieniu wolności, Minister Sprawiedliwości
           zwraca się do właściwego sądu o wydanie postanowienia w przedmiocie
           dopuszczalności przejęcia orzeczenia do wykonania w Rzeczypospolitej
           Polskiej.
         §3. Jeżeli orzeczenie, którego wniosek dotyczy, nie jest prawomocne
           lub osoba objęta wnioskiem określonym w § 1 nie jest obywatelem
           polskim lub nie ma na terytorium Rzeczypospolitej Polskiej miejsca
           stałego pobytu, Minister Sprawiedliwości zwraca wniosek.
      Art. 610. §1. W razie prawomocnego skazania cudzoziemca przez sąd polski.
             na karę pozbawienia wolności podlegającą wykonaniu albo
             prawomocnego orzeczenia wobec niego środka polegającego na
             pozbawieniu wolności, Minister Sprawiedliwości może wystąpić do
             właściwego organu państwa, którego skazany albo osoba, wobec
             której orzeczono środek, jest obywatelem, z wnioskiem o przejęcie
             go w celu odbycia kary lub wykonania środka.
         §2. Przed wystąpieniem z wnioskiem, o którym mowa w § 1, Minister
           Sprawiedliwości zwraca się do właściwego sądu o wydanie
           postanowienia w przedmiocie dopuszczalności przekazania orzeczenia
           do wykonania za granicą.
         §3. W razie otrzymania wniosku państwa obcego o przejęcie cudzoziemca
           prawomocnie skazanego przez sąd polski na karę pozbawienia wolności
           podlegającą wykonaniu albo wobec którego prawomocnie orzeczono
           środek polegający na pozbawieniu wolności, Minister Sprawiedliwości
           zwraca się do właściwego sądu o wydanie postanowienia w przedmiocie
           dopuszczalności przekazania orzeczenia do wykonania za granicą,
         §4. W razie prawomocnego skazania przez sąd polski osoby mającej
           miejsce stałego pobytu za granicą albo posiadającej mienie lub
           prowadzącej działalność zawodową za granicą na grzywnę lub
           prawomocnego orzeczenia wobec niej zakazu zajmowania określonego
           stanowiska, wykonywania określonego zawodu lub prowadzenia
           określonej działalności gospodarczej, zakazu prowadzenia pojazdów,
           przepadku albo środka zabezpieczającego nie  polegającego na
           pozbawieniu wolności, sąd właściwy do wykonania kary lub środka może
           wystąpić za pośrednictwem Ministra Sprawiedliwości do właściwego
           organu państwa, na terytorium którego skazany lub osoba, wobec
           której orzeczono środek, stale przebywa, posiada mienie lub prowadzi
           działalność, z wnioskiem o wykonanie orzeczenia.
         §5. W razie otrzymania wniosku państwa obcego o przejęcie do wykonania
           prawomocnego skazania przez sąd polski osoby mającej miejsce stałego
           pobytu w tym państwie albo posiadającej mienie lub prowadzącej
           działalność zawodową w tym państwie, na grzywnę lub prawomocnego
           orzeczenia wobec niej zakazu zajmowania określonego stanowiska,
           zakazu wykonywania określonego zawodu lub prowadzenia określonej
           działalności gospodarczej, zakazu prowadzenia pojazdów, przepadku
           albo środka zabezpieczającego nie polegającego na pozbawieniu
           wolności, Minister Sprawiedliwości zwraca się do właściwego sądu o
           wydanie postanowienia w przedmiocie dopuszczalności przekazania
           orzeczenia do wykonania za granicą.
      Art. 611. §1. Właściwy do rozpoznania spraw określonych w art. 608 § 3 w
             związku z § 1 i art. 609 § 1 jest sąd okręgowy, w którego okręgu
             skazany ostatnio stale mieszkał lub czasowo przebywał.
         §2. Właściwy do rozpoznania spraw określonych w art. 608 § 3 w związku
           z § 2, art. 609 § 2 i art. 610 § 5 jest sąd rejonowy, w którego
           okręgu skazany stale mieszkał lub czasowo przebywał, a jeżeli tego
           nie ustalono, gdzie znajduje się mienie nadające się do egzekucji
           lub też skazany prowadzi działalność objętą zakazem.
         §3. Właściwy do rozpoznania spraw określonych w art. 610 § 2 i 3 jest
           sąd okręgowy, w którego okręgu wydano orzeczenie, którego wniosek
           dotyczy.
         §4. Jeżeli nie można ustalić właściwości według zasad określonych w §
           1, sprawę rozpoznaje Sąd Okręgowy w Warszawie.
         §5. Jeżeli nie można ustalić właściwości według zasad określonych w §
           2, sprawę rozpoznaje sąd właściwy dla dzielnicy Śródmieście gminy
           Warszawa-Centrum.
      Art. 611a. §1. Sąd rozpoznaje sprawę dopuszczalności przejęcia lub
             przekazania orzeczenia do wykonania na posiedzeniu, w którym ma
             prawo wziąć udział skazany, jeżeli przebywa na terytorium
             Rzeczypospolitej Polskiej oraz obrońca skazanego, jeżeli się na
             nie stawi. Jeżeli skazany, który nie przebywa na terytorium
             Rzeczypospolitej Polskiej, nie posiada obrońcy, prezes sądu
             właściwego do rozpoznania sprawy może mu wyznaczyć obrońcę z
             urzędu.
         §2. Jeżeli dane zawarte we wniosku są niewystarczające, sąd może
           zarządzić ich uzupełnienie. W tym celu sąd może odroczyć rozpoznanie
           sprawy.
         §3. Jeżeli sąd wydał postanowienie o niedopuszczalności przejęcia lub
           przekazania orzeczenia do wykonania, przejęcie ani  przekazanie nie
           może nastąpić.
         §4. W wypadku określonym w art. 610 § 4 sąd wydaje postanowienie o
           wystąpieniu z wnioskiem do organu obcego państwa o przejęcie
           orzeczenia do wykonania.
         §5. Na postanowienie sądu w przedmiocie przejęcia lub przekazania
           orzeczenia do wykonania przysługuje zażalenie.
         §6. Jeżeli postępowanie dotyczy przejęcia orzeczenia do wykonania, sąd
           może orzec środek zapobiegawczy.
      Art. 611b. §1. Przejęcie orzeczenia do wykonania w Rzeczypospolitej
             Polskiej jest niedopuszczalne, jeżeli:
           1) orzeczenie nie jest prawomocne albo nie podlega wykonaniu,
           2) wykonanie orzeczenia mogłoby naruszać suwerenność, bezpieczeństwo
             lub porządek prawny Rzeczypospolitej Polskiej,
           3) skazany na karę pozbawienia wolności lub osoba, wobec której
             orzeczono środek polegający na pozbawieniu wolności, nie wyraża
             zgody na przejęcie,
           4) skazany na grzywnę albo wobec którego orzeczono przepadek,
             niezamieszkujący na stałe na terytorium Rzeczypospolitej Polskiej,
             nie posiada mienia na jej terytorium,
           5) czyn wskazany we wniosku nie stanowi czynu zabronionego według
             prawa polskiego,
           6) zachodzą okoliczności, o których mowa w art. 604 § 1 pkt 2, 3 i
             5.
         §2. Przekazanie orzeczenia do wykonania w państwie obcym jest
           niedopuszczalne, jeżeli:
           1) orzeczenie nie jest prawomocne albo nie podlega wykonaniu,
           2) skazany na karę pozbawienia wolności lub osoba, wobec której
             orzeczono środek polegający na pozbawieniu wolności, nie wyraża
             zgody na przekazanie,
           3) skazany na karę pozbawienia wolności lub osoba, wobec której
             orzeczono środek polegający na pozbawieniu wolności, jest osobą
             określoną w art. 604 § 1 pkt 1,
           4) zachodzą okoliczności, o których mowa w art. 604 § 1 pkt 3
             i 5.
      Art. 611c. §1. Po przejęciu orzeczenia do wykonania sąd określa
             kwalifikację prawną czynu według prawa polskiego oraz karę i
             środek podlegające wykonaniu.
         §2. Określając karę lub środek podlegające wykonaniu, sąd stosuje
           odpowiednio przepis art. 114 § 4 Kodeksu karnego.
         §3. Określając wysokość grzywny, sąd dokonuje przeliczenia wysokości
           grzywny orzeczonej kwotowo lub wysokości stawki dziennej,
           określonych w obcej walucie, według kursu średniego walut
           określonego przez Narodowy Bank Polski na dzień wydania orzeczenia w
           państwie obcym. Jeżeli grzywnę wymierzono kwotowo, iloraz stawki
           dziennej i ilości stawek dziennych nie może przekroczyć kwoty
           grzywny tak przeliczonej.
         §4. Sąd rozpoznaje sprawę na posiedzeniu. Przepisy art. 352 oraz 611a
           § 1 i 5 stosuje się odpowiednio.
      Art. 611d. §1. Jeżeli w toku postępowania zajdą okoliczności
             uzasadniające wydanie orzeczenia o zabezpieczeniu majątkowym z
             uwagi na grożący przepadek przedmiotów albo mienia stanowiącego
             korzyść majątkową osiągniętą z popełnienia przestępstwa, a
             przedmioty te lub składniki tego mienia znajdują się na
             terytorium państwa obcego, sąd, a w postępowaniu przygotowawczym
             prokurator, może wystąpić za pośrednictwem Ministra
             Sprawiedliwości do właściwego organu tego państwa o
             zabezpieczenie przedmiotów lub mienia zagrożonych przepadkiem.
         §2. Jeżeli organ państwa obcego zwróci się o wykonanie prawomocnego
           orzeczenia o zabezpieczeniu mienia, gdy mienie podlegające
           zabezpieczeniu znajduje się na terytorium Rzeczypospolitej Polskiej,
           właściwy do wykonania orzeczenia jest sąd rejonowy lub prokurator, w
           którego okręgu znajduje się to mienie.
       Art. 611e. Jeżeli skazany prawomocnym wyrokiem albo wobec którego
              prawomocnie orzeczono środek, opuści terytorium państwa skazania,
              udając się na terytorium państwa, którego jest obywatelem, zanim
              odbędzie orzeczoną karę albo zanim zostanie wykonany orzeczony
              wobec niego środek, przepisy niniejszego rozdziału stosuje się
              odpowiednio. Przepisów art. 611b § 1 pkt 3 oraz § 2 pkt 2 nie
              stosuje się.
       Art. 611f. Przepisy niniejszego rozdziału stosuje się odpowiednio do
              przejęcia lub przekazania do wykonania orzeczeń o karach
              pieniężnych.".
       
                                    Art. 3.
W ustawie z dnia 16 kwietnia 1993 r. o zwalczaniu nieuczciwej konkurencji
(Dz.U. Nr 47, poz. 211, z 1996 r. Nr 106, poz. 496, z 1997 r. Nr 88, poz. 554,
z 1998 r. Nr 106, poz. 668 oraz z 2000 r. Nr 29, poz. 356) wprowadza się
następujące zmiany:
1) w art. 3 ust. 2 otrzymuje brzmienie:
   "2. Czynami nieuczciwej konkurencji są w szczególności: wprowadzające w błąd
     oznaczenie przedsiębiorstwa, fałszywe lub oszukańcze oznaczenie
     pochodzenia geograficznego towarów albo usług, wprowadzające w błąd
     oznaczenie towarów lub usług, naruszenie tajemnicy przedsiębiorstwa,
     nakłanianie do rozwiązania lub niewykonania umowy, naśladownictwo
     produktów, pomawianie lub nieuczciwe zachwalanie, utrudnianie dostępu do
     rynku, przekupstwo osoby pełniącej funkcję publiczną, a także nieuczciwa
     lub zakazana reklama.";
2) po art. 15 dodaje się art. 15a w brzmieniu:
       "Art. 15a. Czynem nieuczciwej konkurencji polegającym na przekupstwie
              osoby pełniącej funkcję publiczną jest określone w art. 229
              Kodeksu karnego zachowanie osoby fizycznej:
           1) będącej przedsiębiorcą,
           2) działającej na rzecz przedsiębiorcy w ramach uprawnienia do jego
             reprezentowania albo podejmowania w jego imieniu decyzji lub
             wykonywania nad nim kontroli,
           3) działającej na rzecz przedsiębiorcy, za zgodą osoby, o której
             mowa w pkt 2.";
3) w art. 19 ust. 2 otrzymuje brzmienie:
   "2. Przepis ust. 1 nie ma zastosowania do czynów nieuczciwej konkurencji
     określonych w art. 5-7, art. 11, 14 oraz w art. 15a, a w przypadku
     organizacji, o których mowa w ust. 1 pkt 1, także do czynów określonych w
     art. 12.";
4) po art. 22 dodaje się Rozdział 3a w brzmieniu:
                                 "Rozdział 3a.
                Odpowiedzialność przedsiębiorców za przekupstwo
                       osoby pełniącej funkcję publiczną
      Art. 22a. 1. Za czyny nieuczciwej konkurencji, o których mowa w art. 15a
             pkt 2-3, przedsiębiorca nie będący osobą fizyczną ponosi
             odpowiedzialność według przepisów niniejszego rozdziału.
         2. Postępowanie w sprawach odpowiedzialności, o której mowa w ust. 1,
           prowadzi Prezes Urzędu Ochrony Konkurencji i Konsumentów.
      Art. 22b. 1. W razie skazania za przestępstwo z art. 229 Kodeksu karnego
             popełnione przez osobę, o której mowa w art. 15a pkt 2-3, sąd
             przesyła odpis prawomocnego wyroku wraz z odpisem akt sprawy
             Prezesowi Urzędu Ochrony Konkurencji i Konsumentów.
         2. Jeżeli postępowanie karne o przestępstwo z art. 229 Kodeksu
           karnego przeciwko osobie, o której mowa w art. 15a pkt 2-3 nie może
           się toczyć z powodu okoliczności wyłączających ściganie,
           wymienionych w art. 17 § 1 pkt 5, 6 i 8-10 Kodeksu postępowania
           karnego, sąd albo prokurator, umarzając postępowanie, przesyła
           odpis prawomocnego orzeczenia wraz z odpisem akt sprawy Prezesowi
           Urzędu Ochrony Konkurencji i Konsumentów.
      Art. 22c. 1. Po otrzymaniu odpisu orzeczeń, o których mowa w art. 22b,
             Prezes Urzędu Ochrony Konkurencji i Konsumentów wszczyna
             postępowanie w sprawie odpowiedzialności, przeciwko
             przedsiębiorcy nie będącemu osobą fizyczną, za czyn nieuczciwej
             konkurencji polegający na przekupstwie osoby pełniącej funkcję
             publiczną.
         2. Postępowanie, o którym mowa w ust. 1, toczy się według przepisów
           Kodeksu postępowania administracyjnego, chyba że ustawa stanowi
           inaczej.
         3. Ustalenia wydanego w postępowaniu karnym prawomocnego wyroku
           skazującego co do popełnienia przestępstwa wiążą Prezesa Urzędu
           Ochrony Konkurencji i Konsumentów w postępowaniu, o którym mowa w
           ust. 1.
      Art. 22d. 1. W razie stwierdzenia, że został popełniony czyn nieuczciwej
             konkurencji polegający na przekupstwie osoby pełniącej funkcję
             publiczną przez osobę, o której mowa w art. 15a pkt 2-3, Prezes
             Urzędu Ochrony Konkurencji i Konsumentów wydaje decyzję o
             nałożeniu na przedsiębiorcę nie będącego osobą fizyczną kary
             pieniężnej płatnej do budżetu państwa, w wysokości do 10%
             przychodu w rozumieniu przepisów o podatku dochodowym od osób
             prawnych, uzyskanego w roku podatkowym poprzedzającym dzień
             wydania decyzji.
         2. Kara pieniężna nie może być wymierzona, jeżeli od czasu
           popełnienia czynu nieuczciwej konkurencji upłynęło 10 lat.
         3. Prezes Urzędu Ochrony Konkurencji i Konsumentów może nadać
           decyzji, o której mowa w ust. 1, rygor natychmiastowej
           wykonalności.
         4. Od decyzji Prezesa Urzędu Ochrony Konkurencji i Konsumentów, o
           której mowa w ust. 1, przedsiębiorcy służy odwołanie do Sądu
           Okręgowego w Warszawie - sądu antymonopolowego, w terminie 2
           tygodni od doręczenia decyzji.
         5. Postępowanie przed sądem toczy się według przepisów Działu IVa
           Tytuł VII Kodeksu postępowania cywilnego o postępowaniu w sprawach
           gospodarczych z zakresu przeciwdziałania praktykom
           monopolistycznym.
         6. Kara pieniężna, o której mowa w ust. 1, płatna jest z dochodu
           ukaranego przedsiębiorcy po opodatkowaniu lub z innej formy
           nadwyżki przychodów nad wydatkami, pomniejszonej o podatki.
    Art. 22e. W postępowaniu przeciwko przedsiębiorcy w sprawie
           odpowiedzialności za czyn nieuczciwej konkurencji polegający na
           przekupstwie osoby pełniącej funkcję publiczną Prezes Urzędu Ochrony
           Konkurencji i Konsumentów może zwrócić się do właściwego organu
           państwa obcego o udzielenie pomocy prawnej.
      Art. 22f. 1. Prezes Urzędu Ochrony Konkurencji i Konsumentów udziela
             pomocy prawnej organom państw obcych, w postępowaniu prowadzonym
             przeciwko osobie prawnej, w celu ustalenia odpowiedzialności lub
             nałożenia na nią sankcji za przekupstwo osoby pełniącej funkcje
             publiczne.
         2. Pomoc prawna, o której mowa w ust. 1, udzielana jest na wniosek
           organu państwa obcego i obejmuje niezbędne czynności podejmowane w
           postępowaniu administracyjnym, w szczególności doręczanie pism,
           przesłuchanie świadków i biegłych, wzywanie osób do osobistego
           stawiennictwa, udostępnianie akt i dokumentów oraz udzielanie
           informacji o prawie polskim.
         3. Do postępowania o udzielenie pomocy prawnej, o której mowa w ust.
           1, stosuje się przepisy Działu I i II Kodeksu postępowania
           administracyjnego.
         4. Prezes Urzędu Ochrony Konkurencji i Konsumentów może odmówić
           udzielenia pomocy prawnej organowi państwa obcego, jeżeli:
           1) żądana czynność byłaby sprzeczna z podstawowymi zasadami porządku
             prawnego w Rzeczypospolitej Polskiej lub naruszała jej
             suwerenność,
           
           2) między Rzecząpospolitą Polską a państwem, z którego wniosek
             pochodzi, nie została zawarta umowa przewidująca taką pomoc, a
             państwo to nie zapewnia wzajemności.
     Art. 22g. Przepisów art. 22f nie stosuje się do wniosków prokuratorów i
           sądów państw obcych, o których mowa w art. 588 § 1 Kodeksu
           postępowania karnego.".
     
                                    Art. 4.
W ustawie z dnia 10 czerwca 1994 r. o zamówieniach publicznych (Dz.U. z 1998 r.
Nr 119, poz. 773, z 1999 r. Nr 45, poz. 437 oraz z 2000 r. Nr 12, poz. 136) w
art. 19 w ust. 1 wprowadza się następujące zmiany:
   1) w pkt 4 po wyrazach "zamówienia publicznego" dodaje się przecinek oraz
     wyrazy "przestępstwo przekupstwa",
   2) w pkt 5 po wyrazach "zamówienia publicznego" dodaje się przecinek i
     wyrazy "przestępstwo przekupstwa" oraz kropkę zastępuje się przecinkiem,
   3) po pkt 5 dodaje się pkt 6 w brzmieniu:
     "6) przedsiębiorców, na których w ciągu ostatnich trzech lat została
       nałożona kara pieniężna, o której mowa w przepisach o zwalczaniu
       nieuczciwej konkurencji, za czyn nieuczciwej konkurencji polegający na
       przekupstwie osoby pełniącej funkcję publiczną.".
     
                                    Art. 5.
W ustawie z dnia 29 sierpnia 1997 r. - Prawo bankowe (Dz.U. Nr 140, poz. 939, z
1998 r. Nr 160, poz. 1063 i Nr 162, poz. 1118 oraz z 1999 r. Nr 11, poz. 95 i
Nr 40, poz. 399) w art. 105 w ust. 1 w pkt 2 w lit. b) po wyrazach "lub karnym
skarbowym" dodaje się wyrazy: "albo w związku z wykonaniem wniosku o udzielenie
pomocy prawnej, pochodzącego od państwa obcego, które na mocy ratyfikowanej
umowy międzynarodowej wiążącej Rzeczpospolitą Polską, ma prawo występować o
udzielenie informacji objętych tajemnicą bankową".
                                    Art. 6.
Ustawa wchodzi w życie po upływie 3 miesięcy od dnia ogłoszenia.
                                       
