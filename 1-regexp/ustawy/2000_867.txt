



Dz.U. z 2000 r. Nr 76, poz. 867
                                       
                                       
                                       
                                    USTAWA
                           z dnia 8 września 2000 r.
                                       
                  o jednorazowym dodatku rodzinnym w 2000 r.
                                       
                                       
                                    Art. 1.
Ustawa określa zasady i tryb przyznania oraz wypłaty w 2000 r. jednorazowego
dodatku rodzinnego.
                                    Art. 2.
1. Prawo do jednorazowego dodatku rodzinnego przysługuje obywatelowi polskiemu
  zamieszkałemu na terytorium Rzeczypospolitej Polskiej oraz cudzoziemcowi
  posiadającemu kartę stałego pobytu lub status uchodźcy, jeżeli umowy
  międzynarodowe nie stanowią inaczej, na którego utrzymaniu pozostaje troje i
  więcej dzieci, które do dnia 31 października 2000 r.:
   1) nie ukończyły 16 roku życia,
   2) kształcą się w szkole lub w szkole wyższej i nie ukończyły 20 roku życia,
   3) kształcą się w szkole lub w szkole wyższej i ukończyły 20 rok życia, ale
     ukończenie tego wieku przypadało na ostatni lub przedostatni rok nauki,
     odpowiednio w poprzednim albo bieżącym roku szkolnym lub akademickim,
   4) są uprawnione do zasiłku pielęgnacyjnego.
2. Przez dzieci, o których mowa w ust. 1, rozumie się:
   1) dzieci własne uprawnionego, dzieci jego małżonka i dzieci przysposobione,
   2) wnuki, rodzeństwo, inne dzieci - których opiekunem prawnym został
     ustanowiony uprawniony lub jego małżonek,
   3) dzieci przyjęte na wychowanie w ramach rodziny zastępczej.
3. Nie pozostaje na utrzymaniu, w rozumieniu ustawy, dziecko, które:
   1) pozostaje w związku małżeńskim, chyba że oboje małżonkowie kształcą się w
     szkole lub w szkole wyższej,
   2) przebywa w domu pomocy społecznej, placówce opiekuńczo-wychowawczej w
     rozumieniu przepisów o pomocy społecznej lub w ośrodku szkolnowychowawczym,
w tym specjalnym, jeżeli jest to pobyt całodobowy, za który
     rodzice lub opiekunowie prawni nie ponoszą odpłatności,
   3) kształci się w szkole wojskowej lub innej szkole zapewniającej
     nieodpłatnie pełne utrzymanie (wyżywienie, zakwaterowanie, umundurowanie),
   4) przebywa w zakładzie karnym lub poprawczym.
4. Jednorazowy dodatek rodzinny przysługuje uprawnionemu, bez względu na
  osiągany dochód, na trzecie i każde kolejne dziecko spełniające jeden z
  warunków określonych w ust. 1, z zastrzeżeniem ust. 3.
5. Wysokość jednorazowego dodatku rodzinnego wynosi 145 zł na każde dziecko, o
  którym mowa w ust. 4.
                                    Art. 3.
1. Prawo do jednorazowego dodatku rodzinnego ustala i dodatek ten wypłaca z
  urzędu uprawnionemu do zasiłku rodzinnego zgodnie z ustawą z dnia 1 grudnia
  1994 r. o zasiłkach rodzinnych, pielęgnacyjnych i wychowawczych (Dz.U z 1998
  r. Nr 102, poz. 651, Nr 106, poz. 668, Nr 162, poz. 1118 oraz z 1999 r. Nr
  60, poz. 636 i Nr 110, poz. 1256) podmiot wypłacający zasiłek rodzinny, na
  podstawie dokumentów stanowiących podstawę do ustalenia prawa do zasiłku
  rodzinnego za październik 2000 r.
2. W innych niż określone w ust. 1 przypadkach, ustalenie prawa do
  jednorazowego dodatku rodzinnego oraz jego wypłata następuje na
  udokumentowany wniosek złożony przez osobę ubiegającą się o ten dodatek, w
  terminie do dnia 31 października 2000 r., u pracodawcy lub w innej jednostce
  organizacyjnej właściwej dla wypłaty zasiłku rodzinnego, zgodnie z art. 20
  ustawy, o której mowa w ust. 1.
3. Wniosek, o którym mowa w ust. 2, powinien zawierać dane dotyczące:
   1) pracodawcy lub innej jednostki organizacyjnej zobowiązanej do wypłaty
     jednorazowego dodatku rodzinnego,
   2) osoby ubiegającej się o wypłatę jednorazowego dodatku rodzinnego (imię,
     nazwisko, data urodzenia, numer PESEL, numer NIP, a w razie gdy nie nadano
     tych numerów lub jednego z nich - seria i numer dowodu osobistego lub
     paszportu oraz w razie potrzeby numer emeryturyrenty lub numer konta w
     Kasie Rolniczego Ubezpieczenia Społecznego),
   3) dzieci pozostających na utrzymaniu osoby ubiegającej się o jednorazowy
     dodatek rodzinny (imię, nazwisko, numer PESEL, data urodzenia, stan
     cywilny),
   4) inne informacje niezbędne do ustalenia uprawnień do jednorazowego dodatku
     rodzinnego, wynikające z art. 2.
4. Prezes Rady Ministrów określi, w drodze rozporządzenia, wzór wniosku, o
  którym mowa w ust. 2.
5. Wypłata jednorazowego dodatku rodzinnego z urzędu następuje w terminie
  wypłaty zasiłków rodzinnych za październik 2000 r., natomiast na wniosek nie
  później niż do dnia 15 grudnia 2000 r.
6. Na jedno dziecko wypłaca się tylko jeden jednorazowy dodatek rodzinny.
7. W przypadku zbiegu prawa rodziców lub opiekunów prawnych do jednorazowego
  dodatku rodzinnego, dodatek wypłaca się temu z rodziców lub opiekunów, który
  jest uprawniony do zasiłku rodzinnego za październik 2000 r., a w sytuacji, o
  której mowa w ust. 2, temu, który zażąda wypłaty dodatku, z zastrzeżeniem
  ust. 8.
8. Jeżeli dzieci nie pozostają we wspólnym gospodarstwie domowym z obojgiem
  rodziców, uprawnionym do jednorazowego dodatku rodzinnego jest ten z
  rodziców, z którym dzieci przebywają.
                                    Art. 4.
W sprawach określonych w art. 1, w zakresie nieuregulowanym ustawą, stosuje się
odpowiednio przepisy ustawy, o której mowa w art. 3 ust. 1.
                                    Art. 5.
Jednorazowe dodatki rodzinne są finansowane z budżetu państwa.
                                    Art. 6.
Ustawa wchodzi w życie z dniem ogłoszenia.
