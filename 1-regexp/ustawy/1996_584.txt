



                                    
                              
Dz.U. z 1996 r. Nr 124, poz. 584
                                    
                                  
  
                                USTAWA
                       z dnia 12 września 1996 r.
                                    
    o państwowym nadzorze standaryzacyjnym towarów rolno-spożywczych
                         w obrocie z zagranicą
                                    
                                    
                                Art. 1.
 1. Ustawa określa organizację i zasady sprawowania państwowego nadzoru 
   standaryzacyjnego towarów rolno-spożywczych w obrocie z zagranicą.
 2. Celem państwowego nadzoru standaryzacyjnego jest zapewnienie wprowadzania
   na rynek krajowy towarów rolno-spożywczych z zagranicy o jakości 
   handlowej zgodnej z wymaganiami oraz sprzyjanie konkurencyjności polskich
   towarów rolno-spożywczych wywożonych za granicę.
 
                                Art. 2.
Użyte w ustawie określenia oznaczają:
   1) państwowy nadzór standaryzacyjny - ogół czynności wykonywanych 
     przez upoważnioną jednostkę organizacyjną, weryfikujących jakość handlową
     towarów rolno-spożywczych w obrocie z zagranicą,
   2) towary rolno-spożywcze - produkty rolne i spożywcze w postaci surowców
     lub półproduktów oraz wyroby gotowe wytwarzane z tych surowców
     lub półproduktów, zwane dalej "towarami",
   3) obrót z zagranicą - przywóz towarów z zagranicy oraz wywóz towarów 
     za granicę, niezależnie od sposobu ich przemieszczania przez granicę 
     celną,
   4) jakość handlowa - cechy towaru ustalone w normach i przepisach międzynarodowych
     lub kraju przeznaczenia, dotyczące właściwości organoleptycznych
     i fizykochemicznych oraz określone wymaganiami w zakresie
     klasyfikacji, opakowania, prezentacji, znakowania, przechowywania i 
     transportu, a nie objęte wymaganiami sanitarnymi, weterynaryjnymi i fitosanitarnymi,
   5) podmiot dokonujący obrotu z zagranicą - osoba fizyczna, prawna lub 
     jednostka organizacyjna nie posiadająca osobowości prawnej, dokonująca
     obrotu z zagranicą na własny rachunek i we własnym imieniu.
   
                                Art. 3.
 1. Przywożone z zagranicy i wywożone za granicę towary określone w wykazie
   podlegają państwowemu nadzorowi standaryzacyjnemu. Warunkiem 
   odprawy celnej jest posiadanie przez podmiot dokonujący obrotu z zagranicą
   orzeczenia, o którym mowa w art. 12 ust. 1 pkt 1.
 2. Minister Rolnictwa i Gospodarki Żywnościowej określi, w drodze rozporządzenia,
   wykaz towarów, o którym mowa w ust. 1, oraz ich minimalne 
   ilości podlegające państwowemu nadzorowi standaryzacyjnemu.
   
                                Art. 4.
 1. Państwowy nadzór standaryzacyjny towarów w obrocie z zagranicą sprawuje
   państwowa jednostka organizacyjna pod nazwą "Centralny Inspektorat 
   Standaryzacji".
 2. Centralny Inspektorat Standaryzacji posiada osobowość prawną.
 3. Centralny Inspektorat Standaryzacji podlega Ministrowi Rolnictwa i Gospodarki
   Żywnościowej.
 4. Organizację Centralnego Inspektoratu Standaryzacji określa statut nadany 
   przez Ministra Rolnictwa i Gospodarki Żywnościowej.
 
                                Art. 5.
 1. Do zadań Centralnego Inspektoratu Standaryzacji należy w szczególności:
   1) dokonywanie oceny towarów i wydawanie orzeczeń o jakości handlowej 
     towarów,
   2) wykonywanie badań laboratoryjnych,
   3) prowadzenie doradztwa i udzielanie informacji dotyczących przepisów, 
     norm i wymagań w zakresie jakości handlowej,
   4) organizowanie szkoleń i doskonalenie kadr na potrzeby standaryzacji,
   5) przygotowywanie propozycji zmian przepisów i norm, wynikających z 
     potrzeb obrotu towarami z zagranicą,
   6) współpraca z organami, jednostkami i organizacjami krajowymi oraz 
     międzynarodowymi w zakresie przepisów, norm oraz oceny jakości 
     handlowej towarów.
 2. Centralny Inspektorat Standaryzacji przy wykonywaniu zadań współdziała 
   z organami celnymi oraz innymi organami kontroli.
 
                                Art. 6.
 1. Centralnym Inspektoratem Standaryzacji kieruje Dyrektor, powoływany i 
   odwoływany przez Ministra Rolnictwa i Gospodarki Żywnościowej.
 2. Wicedyrektorzy Centralnego Inspektoratu Standaryzacji są powoływani i 
   odwoływani przez Ministra Rolnictwa i Gospodarki Żywnościowej na 
   wniosek Dyrektora Centralnego Inspektoratu Standaryzacji.
 
                                Art. 7.
 1. Podmiot dokonujący obrotu z zagranicą towarami wymienionymi w wykazie,
   o którym mowa w art. 3, zobowiązany jest zgłosić te towary do oceny 
   jakości handlowej.
 2. Obowiązek, o którym mowa w ust. 1, dotyczy również przewoźnika lub 
   spedytora.
 
                                Art. 8.
Podmiot zgłaszający towar do oceny jakości handlowej jest zobowiązany:
   1) przedstawić towar do oceny jakości handlowej w miejscu umożliwiającym
     jej przeprowadzenie,
   2) wykonać czynności przygotowawcze niezbędne do dokonania oceny jakości
     handlowej,
   3) przedłożyć do wglądu dokumenty potwierdzające tożsamość towaru,
   4) wyznaczyć przedstawiciela, który będzie obecny przy ocenie jakości handlowej,
   5) udzielić pomocy niezbędnej do dokonania oceny jakości handlowej,
   6) udostępnić nieodpłatnie próbki towaru do badań w ilości niezbędnej do 
     dokonania oceny.
   
                                Art. 9.
Inspektorzy standaryzacji zatrudnieni w Centralnym Inspektoracie Standaryzacji,
zwani dalej "inspektorami", dokonują oceny i wydają orzeczenia o jakości 
handlowej towarów wymienionych w wykazie, o którym mowa w art. 3.
   
                                Art. 10.
 1. Ocena jakości handlowej powinna obejmować jedną lub kilka następujących
   czynności:
   1) sprawdzenie dokumentów umożliwiających identyfikację towaru, atestów
     jakościowych, wyników badań laboratoryjnych oraz innych dokumentów
     świadczących o jakości towaru,
   2) kontrolę opakowania, znakowania, prezentacji towaru oraz warunków 
     jego przechowywania i transportu,
   3) kontrolę poszczególnych faz produkcji, wytwarzania, przetwórstwa, 
     przechowywania i transportu towaru,
   4) badanie systemów kontroli jakości prowadzonych w fazie produkcji, wytwarzania,
     przetwórstwa, przechowywania, transportu i otrzymanych 
     przez nie wyników,
   5) pobranie próbek oraz ich analizę,
   6) ustalenie klasy jakości towaru.
 2. Sposób i zakres przeprowadzenia oceny jakości handlowej powinien być 
   dostosowany do specyfiki badanego towaru.
 
                                Art. 11.
 1. Inspektor może odstąpić od dokonania oceny jakości handlowej towaru, 
   jeżeli występuje jedna z wymienionych okoliczności:
   1) brak kompletnej partii towaru,
   2) brak możliwości technicznych i warunków do przeprowadzenia oceny,
   3) brak kompletnej dokumentacji potwierdzającej tożsamość towaru,
   4) brak możliwości spełnienia wymogów bezpieczeństwa i higieny pracy inspektora.
 2. O odstąpieniu od dokonania oceny jakości handlowej towaru inspektor 
   wydaje orzeczenie, podając równocześnie przyczyny odstąpienia.
   
                                Art. 12.
 1. Po dokonaniu oceny towaru inspektor wydaje orzeczenie o jakości handlowej,
   wystawiając:
   1) świadectwo jakości - jeżeli towar spełnia wymagania jakości handlowej,
   2) raport - jeżeli towar nie spełnia wymagań jakości handlowej.
 2. Dopuszcza się odstąpienie od wydania orzeczenia o jakości handlowej towaru
   z importu, jeżeli wynika to z umowy międzynarodowej.
 3. W przypadku stwierdzenia, że deklarowana przez podmiot dokonujący obrotu
   z zagranicą klasa jakości towaru jest różna od stwierdzonej w wyniku 
   dokonanej oceny, inspektor orzeka o przeklasyfikowaniu towaru.
 4. W przypadku uzasadnionego podejrzenia, że towar nie odpowiada warunkom
   zdrowotnym, inspektor zawiadamia o tym organ właściwy do wydania 
   w tych sprawach orzeczenia.
 
                                Art. 13.
 1. Od orzeczeń, o których mowa w art. 11 ust. 2 i art. 12 ust. 1 i 3, przysługuje
   podmiotowi dokonującemu obrotu z zagranicą odwołanie do Komisji 
   Rzeczoznawców Centralnego Inspektoratu Standaryzacji.
 2. Komisję, o której mowa w ust. 1, każdorazowo powołuje Dyrektor Centralnego
   Inspektoratu Standaryzacji spośród inspektorów legitymujących się 
   wysokim poziomem wiedzy i doświadczenia w zakresie objętym odwołaniem.
 3. Orzeczenie Komisji, o której mowa w ust. 1, jest ostateczne.
 
                                Art. 14.
Minister Rolnictwa i Gospodarki Żywnościowej określi, w drodze rozporządzenia,
szczegółowe warunki i tryb dokonywania oceny i wydawania orzeczeń 
o jakości handlowej towarów, rozpatrywania odwołań od orzeczeń inspektorów 
i powoływania Komisji Rzeczoznawców Centralnego Inspektoratu Standaryzacji
oraz wzory druków wymaganych dokumentów.
                                Art. 15.
 1. Za dokonanie oceny i wydanie orzeczenia o jakości handlowej towaru wymienionego
   w wykazie, o którym mowa w art. 3, pobiera się opłatę.
 2. Opłatę, o której mowa w ust. 1, wnosi podmiot zgłaszający towar do oceny.
 3. Minister Rolnictwa i Gospodarki Żywnościowej w porozumieniu z Ministrem
   Finansów określi, w drodze rozporządzenia, stawki opłat za dokonanie
   oceny i wydanie orzeczenia o jakości handlowej dla poszczególnych 
   towarów wymienionych w wykazie, o którym mowa w art. 3, oraz sposób 
   ich obliczania i pobierania. Maksymalna wysokość stawek opłat nie powinna
   przekroczyć 0,5% wartości celnej towaru.
 4. Do nie zapłaconych w terminie należności z tytułu opłat, o których mowa 
   w ust. 1, mają zastosowanie przepisy o postępowaniu egzekucyjnym w administracji.
 5. Do innych, niż określone w ust. 1 usług świadczonych przez Centralny Inspektorat
   Standaryzacji, wykonywanych na podstawie umowy zawartej z 
   osobami fizycznymi lub prawnymi oraz jednostkami organizacyjnymi nie 
   posiadającymi osobowości prawnej, stosuje się ceny umowne.
 
                                Art. 16.
 1. Inspektorem Centralnego Inspektoratu Standaryzacji może być osoba, która:
   1) posiada obywatelstwo polskie,
   2) nie była karana za przestępstwo popełnione w celu osiągnięcia korzyści 
     majątkowej lub przeciwko dokumentom,
   3) ukończyła studia wyższe o kierunku zgodnym z zakresem uprawnień,
   4) jest zatrudniona w Centralnym Inspektoracie Standaryzacji,
   5) posiada kwalifikacje potwierdzone egzaminem zdanym przed komisją 
     kwalifikacyjną.
 2. Minister Rolnictwa i Gospodarki Żywnościowej określi, w drodze rozporządzenia,
   sposób przeprowadzania egzaminu kwalifikacyjnego, powoływania
   i skład komisji kwalifikacyjnej oraz wysokość wynagrodzenia jej członków.
 3. Przyznania i cofnięcia uprawnienia inspektora dokonuje Dyrektor Centralnego
   Inspektoratu Standaryzacji.
 4. Przyznanie uprawnienia inspektora następuje na okres pięciu lat z możliwością
   jego przedłużenia na kolejne okresy pięcioletnie.
 5. Przedłużenie okresu, o którym mowa w ust. 4, następuje na podstawie 
   zdanego egzaminu przed komisją kwalifikacyjną.
 6. Cofnięcie uprawnienia inspektora może nastąpić:
   1) na wniosek inspektora,
   2) na skutek rozwiązania umowy o pracę,
   3) na skutek skazania prawomocnym wyrokiem sądu za przestępstwa, o 
     których mowa w ust. 1 pkt 2, lub pozbawienia praw publicznych.
 7. Dyrektor Centralnego Inspektoratu Standaryzacji może zawiesić w czynnościach
   inspektora w przypadku:
   1) naruszenia podstawowych obowiązków pracowniczych,
   2) wszczęcia postępowania za przestępstwa, o których mowa w ust. 1 
     pkt 2.
 8. Okres zawieszenia w czynnościach inspektora trwa nie dłużej niż 3 miesiące,
   a w przypadku, o którym mowa w ust. 7 pkt 2, do czasu wydania przez 
   sąd prawomocnego orzeczenia.
 
                                Art. 17.
Do obowiązków inspektora należy w szczególności:
   1) należyte, bezstronne i terminowe wykonywanie zadań,
   2) obiektywne ustalanie i rzetelne dokumentowanie jakości handlowej towarów,
   3) przestrzeganie tajemnicy służbowej,
   4) stałe podnoszenie kwalifikacji zawodowych,
   5) godne zachowanie się podczas wykonywania obowiązków służbowych.
   
                                Art. 18.
 1. Minister Rolnictwa i Gospodarki Żywnościowej może upoważnić wybrane 
   w drodze konkursu ofert podmioty prowadzące działalność gospodarczą 
   lub inne jednostki organizacyjne do wykonywania w całości lub w części 
   zadań, o których mowa w art. 5 ust. 1 pkt 1.
 2. Upoważnienie, o którym mowa w ust. 1, wydaje się, jeżeli oferent prowadził
   już kontrolę jakości towarów, posiada odpowiedni potencjał kadrowy, 
   techniczny i finansowy oraz jeśli spełnia wymagania, zgodnie z odrębnymi 
   przepisami, potwierdzone akredytacją w krajowym systemie badań i certyfikacji.
 3. Upoważnienie, o którym mowa w ust. 1, wydaje się na okres pięciu lat.
 4. Osoby dokonujące oceny i orzekające o jakości handlowej towarów na 
   podstawie upoważnienia, o którym mowa w ust. 1, są inspektorami w rozumieniu
   ustawy. Przepisy art. 16 ust. 1 pkt 1, 2, 3 i 5 oraz ust. 7 i 8 stosuje
   się odpowiednio.
 5. Minister Rolnictwa i Gospodarki Żywnościowej może cofnąć upoważnienie,
   o którym mowa w ust. 1, w przypadku:
   1) naruszenia przepisów prawa lub nieprawidłowości w dokonywaniu oceny
     i wydawaniu orzeczeń o jakości handlowej towarów,
   2) niespełnienia warunków określonych w upoważnieniu.
 6. Od decyzji, o których mowa w ust. 5, przysługuje złożenie skargi do Naczelnego
   Sądu Administracyjnego.
 7. Minister Rolnictwa i Gospodarki Żywnościowej określi, w drodze rozporządzenia,
   szczegółowe zasady, warunki i tryb upoważniania podmiotów 
   prowadzących działalność gospodarczą lub innych jednostek organizacyjnych
   do dokonywania oceny i wydawania orzeczeń o jakości handlowej 
   towarów w obrocie z zagranicą oraz cofania tych upoważnień.
 
                                Art. 19.
 1. Badania laboratoryjne, o których mowa w art. 5 ust. 1 pkt 2, wykonywane 
   są przez akredytowane laboratoria badawcze Centralnego Inspektoratu 
   Standaryzacji oraz inne laboratoria badawcze akredytowane w krajowym 
   systemie badań i certyfikacji.
 2. Do wykonywania zadań, o których mowa w art. 5 ust. 1 pkt 1, mogą być 
   wykorzystywane wyniki badań krajowych i zagranicznych laboratoriów badawczych,
   innych niż wymienione w ust. 1.
 
                                Art. 20.
Centralny Inspektorat Standaryzacji prowadzi gospodarkę finansową na zasadach
określonych w prawie budżetowym dla zakładów budżetowych.
                                Art. 21.
Przychodami Centralnego Inspektoratu Standaryzacji są:
   1) opłaty pobierane za dokonywanie oceny i wydawanie orzeczeń o jakości 
     handlowej towarów wymienionych w wykazie, o którym mowa w art. 3,
   2) dochody z tytułu świadczonych usług,
   3) inne dochody.
   
                                Art. 22.
Zasady wynagradzania pracowników Centralnego Inspektoratu Standaryzacji 
określi Minister Pracy i Polityki Socjalnej.
                                Art. 23.
Ustawa wchodzi w życie z dniem 1 stycznia 1997 r., z wyjątkiem:
   1) art. 6 ust. 1, który wchodzi w życie z dniem ogłoszenia,
   2) art. 16 ust. 1 pkt 5 oraz art. 16 ust. 4, które wchodzą w życie z dniem 1 
     lipca 1997 r.
 
