



Dz.U. z 1997 r. Nr 41, poz. 254
                                    
                                    
                                    
                                USTAWA
                        z dnia 20 lutego 1997 r.
                                    
           o stosunku Państwa do Kościoła Zielonoświątkowego
                      w Rzeczypospolitej Polskiej
                                    
                                    
                               Rozdział 1
                            Przepisy ogólne
                                    
                                Art. 1.
 1. Ustawa określa stosunek Państwa do Kościoła Zielonoświątkowego w 
   Rzeczypospolitej Polskiej, zwanego dalej "Kościołem", oraz jego sytuację 
   prawną i majątkową.
 2. W sprawach odnoszących się do Kościoła, nie uregulowanych w ustawie, 
   stosuje się powszechnie obowiązujące przepisy prawa.
 3. Wszelkie zmiany niniejszej ustawy wymagają uprzedniej opinii Prezydium 
   Naczelnej Rady Kościoła.
                                    
                                Art. 2.
Kościół rządzi się w swoich sprawach własnym Prawem Wewnętrznym, uchwalanym
przez Synod Kościoła, swobodnie wykonuje władzę duchowną i jurysdykcyjną
i samodzielnie zarządza swoimi sprawami.
 
                                Art. 3.
 1. Kościół jest niezależny od jakiejkolwiek zagranicznej władzy duchownej lub 
   świeckiej.
 2. Kościół, jako część składowa światowego nurtu zielonoświątkowego, jest 
   członkiem Europejskiego Stowarzyszenia Zielonoświątkowego i Światowego
   Stowarzyszenia Zielonoświątkowych Zborów Bożych oraz uczestniczy w 
   Światowej Konferencji Zielonoświątkowej.
 3. Wypełniając swoje funkcje Kościół współdziała z innymi kościołami i organizacjami
   religijnymi w kraju i za granicą, może należeć do krajowych organizacji
   międzykościelnych, a także międzynarodowych organizacji wyznaniowych
   i międzywyznaniowych.
 4. Państwo zapewnia Kościołowi, jego osobom prawnym i wyznawcom swobodę
   utrzymywania stosunków i komunikowania się z podmiotami, o których
   mowa w ust. 2 i 3, a także z innymi wspólnotami i instytucjami, organizacjami
   i osobami w kraju i za granicą.
 
                               Rozdział 2
                   Osoby prawne Kościoła i ich organy
                                    
                                Art. 4.
 1. Strukturę i organizację Kościoła określa Prawo Wewnętrzne.
 2. Osobowość prawną posiadają:
    1) Kościół jako całość,
    2) okręgi,
    3) zbory,
    4) seminaria i szkoły teologiczne,
    5) duszpasterstwa,
    6) misje,
    7) wydawnictwa,
    8) kościelne studia radiowe i telewizyjne,
    9) ośrodki kościelne.
 3. Organami osób prawnych wymienionych w ust. 2 są:
    1) dla Kościoła jako całości:
       a) Synod Kościoła,
       b) Naczelna Rada Kościoła,
       c) Prezydium Naczelnej Rady Kościoła,
       d) Prezbiter Naczelny,
    2) dla okręgu: Prezbiter Okręgowy,
    3) dla zboru: Pastor,
    4) dla seminarium i szkoły teologicznej: Rektor,
    5) dla osób prawnych wymienionych w ust. 2 pkt 5-9: Dyrektor.
 4. W sprawach majątkowych Kościół jako całość reprezentuje Prezydium Naczelnej
   Rady Kościoła. Do składania oświadczeń woli są uprawnieni: Prezbiter
   Naczelny, jego Zastępca lub Członek Prezydium.
 5. Zmiana nazwy grup osób prawnych, o których mowa w ust. 2 pkt 2-9, może
   być dokonana przepisami wewnętrznymi Kościoła. Zmiany te, na wniosek
   Naczelnej Rady Kościoła, Minister Spraw Wewnętrznych i Administracji
   ogłasza w Dzienniku Urzędowym Rzeczypospolitej Polskiej "Monitor 
   Polski".
 
                                Art. 5.
Inne jednostki organizacyjne Kościoła mogą, na wniosek Naczelnej Rady Kościoła,
uzyskać osobowość prawną w drodze rozporządzenia Ministra Spraw 
Wewnętrznych i Administracji.
                                Art. 6.
 1. Kościelne jednostki organizacyjne, o których mowa w art. 4 ust. 2 pkt 2-9, 
   nabywają osobowość prawną z chwilą powiadomienia właściwego organu 
   przez władzę kościelną.
 2. Właściwym organem jest:
    1) dla osób prawnych wymienionych w art. 4 ust. 2 pkt 2 i 4-9 - Minister 
      Spraw Wewnętrznych i Administracji,
    2) dla zborów- wojewoda.
 3. Powiadomienie powinno zawierać nazwę kościelnej osoby prawnej, jej organów,
   siedzibę, a w odniesieniu do okręgów i zborów - także ich zasięg 
   terytorialny.
 4. Właściwa władza kościelna powiadamia niezwłocznie organ wymieniony w 
   ust. 2, o:
    1) zmianach dotyczących nazwy i siedziby kościelnej osoby prawnej oraz 
      o zmianie jej granic,
    2) połączeniu, podziale i zniesieniu kościelnych osób prawnych.
 5. Odpis powiadomienia, o którym mowa w ust. 3 i 4, z umieszczonym na 
   nim potwierdzeniem jego przyjęcia, jest dowodem uzyskania osobowości 
   prawnej.
 6. O powołaniu i odwołaniu osoby sprawującej funkcje organu osoby prawnej 
   władza kościelna powiadamia właściwy organ administracji rządowej. Powiadomienie
   obejmuje imię i nazwisko, obywatelstwo oraz miejsce zamieszkania
   danej osoby.
 
                                Art. 7.
Jednostki organizacyjne nie posiadające osobowości prawnej działają w ramach
tych kościelnych osób prawnych, które je powołały lub wskazanych 
uchwałą Naczelnej Rady Kościoła.
                                Art. 8.
Kościelna osoba prawna nie odpowiada za zobowiązania innej kościelnej osoby
prawnej.
                                Art. 9.
Wydawnictwa kościelne, zakłady wytwórcze, usługowe i handlowe, zakłady 
charytatywno-opiekuńcze, szkoły, placówki oświatowo-wychowawcze oraz 
opiekuńczo-wychowawcze nie posiadające osobowości prawnej działają w ramach
kościelnych osób prawnych, które je powołały lub wskazanych uchwałą 
Naczelnej Rady Kościoła.
                                Art. 10.
Przed utworzeniem jednostki organizacyjnej Kościoła poza granicami Rzeczypospolitej
Polskiej Naczelna Rada Kościoła zasięga opinii Ministra Spraw 
Wewnętrznych i Administracji. Niezgłoszenie zastrzeżeń w terminie 60 dni od 
daty powiadomienia uważa się za wyrażenie zgody.
                               Rozdział 3
                          Działalność Kościoła
                                    
                                Art. 11.
 1. Kościół swobodnie organizuje i sprawuje kult publiczny.
 2. Organizowanie imprez o charakterze religijnym na drogach publicznych 
   wymaga uzgodnienia, w zakresie bezpieczeństwa ruchu drogowego, z właściwymi
   organami administracji rządowej bądź organami samorządu terytorialnego.
 3. Przepisu ust. 2 nie stosuje się do konduktów pogrzebowych odbywających 
   się stosownie do miejscowego zwyczaju.
 4. Religijne uroczystości pogrzebowe i nabożeństwa za zmarłych mogą być 
   sprawowane na cmentarzach komunalnych przy zachowaniu obowiązujących
   przepisów porządkowych.
 
                                Art. 12.
 1. Wierni Kościoła mają prawo do zwolnień od pracy i nauki na czas obejmujący
   następujące święta religijne nie będące dniami ustawowo wolnymi 
   od pracy:
    1) Wielki Piątek,
    2) Wniebowstąpienie Pańskie,
    3) drugi dzień Pięćdziesiątnicy.
 2. Zwolnienie od pracy lub nauki, w odniesieniu do świąt religijnych, o których
   mowa w ust. 1, następuje na zasadach określonych w powszechnie 
   obowiązujących przepisach prawa.
 
                                Art. 13.
 1. Kościół prowadzi konfesyjne nauczanie religii w szkołach publicznych na 
   zasadach i w trybie przewidzianych w odrębnych przepisach.
 2. Oceny z religii wystawiane w punktach katechetycznych są umieszczane na 
   świadectwach wydawanych przez szkoły publiczne.
 
                                Art. 14.
 1. Kościelne osoby prawne mają prawo zakładać i prowadzić szkoły oraz inne 
   placówki oświatowo-wychowawcze i opiekuńczo-wychowawcze na zasadach
   określonych w odrębnych przepisach. Mają one charakter wyznaniowy
   i podlegają władzy kościelnej.
 2. Do nauczycieli, wychowawców i pracowników zatrudnionych w szkołach i 
   innych placówkach oświatowo-wychowawczych i opiekuńczo-wychowawczych,
   a także seminariach duchownych i instytutach misyjnych prowadzonych
   przez Kościół stosuje się odpowiednio przepisy dotyczące uprawnień 
   nauczycieli, wychowawców i pracowników zatrudnionych w szkołach i placówkach
   publicznych.
 3. Uczącym się w szkołach wymienionych w ust. 1 i 2 przysługują świadczenia 
   publicznych zakładów opieki zdrowotnej oraz ulgi w opłatach za przejazdy 
   środkami publicznego transportu zbiorowego na równi z uczniami szkół 
   publicznych.
 
                                Art. 15.
 1. Kościół ma prawo do zakładania i prowadzenia seminariów teologicznych i 
   instytutów misyjnych, w których kształci według własnego programu kandydatów
   na duchownych oraz osoby świeckie przygotowujące się do realizacji
   misji Kościoła.
 2. Warszawskie Seminarium Teologiczne jest wyższą szkołą teologiczną 
   uprawnioną do nadawania absolwentom tytułu zawodowego licencjata teologii.
   Tytuł ten jest równoważny z tytułem zawodowym licencjata nadawanym
   przez państwowe szkoły wyższe.
 
                                Art. 16.
 1. Kościół ma prawo do zakładania i prowadzenia szkół wyższych. Status 
   prawny tych szkół, a także tryb i zakres uznawania przez Państwo stopni i 
   tytułów nadawanych przez te szkoły regulują umowy między Ministrem 
   Edukacji Narodowej a Naczelną Radą Kościoła.
 2. Studentom szkół, o których mowa w ust. 1 oraz w art. 15 ust. 2, przysługują
   świadczenia publicznych zakładów opieki zdrowotnej oraz ulgi w opłatach
   za przejazdy środkami publicznego transportu zbiorowego na równi 
   ze studentami państwowych szkół wyższych.
 3. Osobom pozostającym w stosunku pracy w szkołach, o których mowa w 
   ust. 1 oraz w art. 15 ust. 2, przysługują na równi z odpowiednimi pracownikami
   państwowych szkół wyższych świadczenia:
    1) publicznych zakładów opieki zdrowotnej,
    2) ubezpieczenia społecznego oraz
    3) zaopatrzenia emerytalnego pracowników i ich rodzin.
  Nauczycielom przysługują ponadto ulgi w opłatach za przejazdy środkami 
   publicznego transportu zbiorowego na równi z nauczycielami akademickimi.
 4. Poręcza się Kościołowi prawo do kształcenia kadr duchownych w Chrześcijańskiej
   Akademii Teologicznej w Warszawie w zakresie teologii zielonoświątkowej.
 
                                Art. 17.
 1. Studenci teologii otrzymują na czas studiów odroczenie odbywania zasadniczej
   służby wojskowej, w razie zaś ogłoszenia mobilizacji i w czasie wojny
   mogą być przeznaczeni, stosownie do potrzeb sił zbrojnych, do służby 
   sanitarnej lub służby w obronie cywilnej.
 2. Nie powołuje się absolwentów studiów, o których mowa w ust. 1, do odbywania
   przeszkolenia wojskowego w okresie przygotowań do ordynacji w 
   ciągu dwóch lat od zakończenia studiów.
 3. Ordynowani duchowni są przenoszeni do rezerwy i nie odbywają ćwiczeń 
   wojskowych w czasie pokoju. W razie ogłoszenia mobilizacji oraz w czasie 
   wojny mogą być oni powołani jedynie do pełnienia funkcji kapelanów wojskowych.
 4. W razie ogłoszenia mobilizacji i w czasie wojny właściwe organy wojskowe, 
   w porozumieniu z Naczelną Radą Kościoła, zapewnią pozostawienie do 
   duszpasterskiej obsługi ludności niezbędnej liczby duchownych spośród 
   tych, którzy podlegają mobilizacji.
 
                                Art. 18.
 1. Żołnierzom pełniącym czynną służbę wojskową zapewnia się możliwość 
   uczestniczenia - poza terenem jednostek wojskowych - w nabożeństwach i 
   czynnościach religijnych w niedziele i w dni świąteczne Kościoła, jeżeli w 
   miejscowości stacjonowania jednostki wojskowej lub w jej pobliżu znajduje 
   się zbór i jeżeli nie koliduje to z ważnymi obowiązkami służbowymi.
 2. Opiekę duszpasterską na terenie jednostek wojskowych dla żołnierzy, o 
   których mowa w ust. 1, zapewniają duchowni Kościoła w terminach uzgodnionych
   z dowódcami jednostek.
 3. Duchownych, o których mowa w ust. 2, wyznacza Naczelna Rada Kościoła 
   w porozumieniu z Ministrem Obrony Narodowej.
                                Art. 19.
 1. Wiernym przebywającym w szpitalach, prewentoriach i sanatoriach, w zakładach
   wychowawczo-opiekuńczych, poprawczych i karnych oraz osobom 
   tymczasowo aresztowanym zapewnia się prawo do wykonywania praktyk 
   religijnych oraz korzystania z posług religijnych.
 2. Przepis ust. 1 stosuje się również do dzieci i młodzieży korzystających ze 
   zorganizowanych form wypoczynku.
 3. W celu realizacji uprawnień, o których mowa w ust. 1 i 2, kierownicy właściwych
   zakładów zapewniają duchownym swobodny dostęp do tych osób.
 4. Nabożeństwa dla osób, o których mowa w ust. 1, odbywają się w odpowiednio
   przystosowanych pomieszczeniach udostępnianych na ten cel przez 
   kierowników właściwych instytucji prowadzonych przez administrację rządową
   lub samorządową.
 5. Minister Edukacji Narodowej oraz Ministrer Zdrowia i Opieki Społecznej 
   w porozumieniu z Naczelną Radą Kościoła określą, w drodze rozporządzenia,
   szczegółowe zasady organizowania nauczania kościelnego, nabożeństw
   i wykonywania innych praktyk religijnych właściwych dla wyznania 
   zielonoświątkowego dzieciom i młodzieży przebywającym w zakładach 
   opiekuńczych i wychowawczych, w sanatoriach, prewentoriach i szpitalach 
   oraz korzystającym z zorganizowanego odpoczynku.
                                    
                                Art. 20.
 1. Organizacjami zielonoświątkowymi w rozumieniu ustawy są organizacje założone
   za aprobatą władzy kościelnej, która zatwierdza im opiekuna kościelnego.
   Działają one w łączności z władzami Kościoła.
 2. Organizacje zielonoświątkowe mogą mieć na celu w szczególności zgodną 
   z nauką Kościoła działalność społeczno-kulturalną, oświatowo-wychowawczą
   i charytatywno-opiekuńczą.
 3. Do organizacji zielonoświątkowych stosuje się przepisy prawa o stowarzyszeniach,
   z tym że:
    1) władzy kościelnej przysługuje prawo cofnięcia aprobaty, o której mowa
      w ust. 1,
    2) wystąpienie do sądu z wnioskiem o rozwiązanie stowarzyszenia wymaga
      opinii władzy kościelnej,
    3) w przypadku likwidacji organizacji zielonoświątkowej do jej majątku 
      stosuje się odpowiednio przepisy Prawa Wewnętrznego Kościoła.
                                    
                                Art. 21.
Kościelne osoby prawne mają prawo prowadzenia właściwej dla każdej z nich 
działalności charytatywno-opiekuńczej.
                                    
                                Art. 22.
 1. Kościelne osoby prawne mogą realizować inwestycje sakralne i kościelne.
 2. Zbory mają prawo posiadania cmentarzy grzebalnych, poszerzania ich, zakładania
   i zarządzania nimi.
 3. Na wniosek kościelnej osoby prawnej miejscowe plany zagospodarowania 
   przestrzennego obejmują także inwestycje sakralne i kościelne oraz zielonoświątkowe
   cmentarze wyznaniowe.
 
                                Art. 23.
Grunty stanowiące własność Skarbu Państwa lub własność gminy, przeznaczone
w miejscowych planach zagospodarowania przestrzennego na potrzeby Kościoła,
na wniosek kościelnych osób prawnych mogą być im oddawane w wieczyste
użytkowanie lub sprzedawane.
                                    
                                Art. 24.
Nie pobiera się opłat za użytkowanie wieczyste gruntów oddanych na potrzeby 
zakładów charytatywno-opiekuńczych i punktów katechetycznych.
                                    
                                Art. 25.
 1. Kościół ma prawo emitowania w publicznych środkach masowego przekazu
   nabożeństw oraz swoich programów religijno-moralnych, społecznych i 
   kulturalnych.
 2. Sposób realizacji uprawnień, o których mowa w ust. 1, określa porozumienie
   między Naczelną Radą Kościoła a właściwą jednostką publicznej radiofonii
   i telewizji.
 3. Kościół może zakładać własne stacje radiowe i telewizyjne. Rozpowszechnianie
   programów radiowych i telewizyjnych wymaga uzyskania koncesji 
   na zasadach określonych w powszechnie obowiązujących przepisach prawa.
 
                                Art. 26.
Osoby prawne Kościoła mają prawo zakładania i prowadzenia własnych archiwów,
muzeów i zbiorów bibliotecznych.
                                Art. 27.
Instytucje państwowe, samorządowe i kościelne współdziałają w ochronie, konserwacji,
udostępnianiu i upowszechnianiu zabytków architektury kościelnej i 
sztuki sakralnej oraz ich dokumentacji, muzeów, archiwów i bibliotek będących 
własnością kościelną, a także dzieł kultury i sztuki o motywach religijnych, stanowiących
ważną część dziedzictwa kultury.
                                    
                               Rozdział 4
                       Sprawy majątkowe Kościoła
                                    
                                Art. 28.
Kościołowi i jego osobom prawnym przysługuje prawo nabywania, posiadania i 
zbywania mienia ruchomego i nieruchomego, nabywania i zbywania innych 
praw oraz swobodnego zarządzania swoim majątkiem.
                                Art. 29.
 1. Majątek i przychody kościelnych osób prawnych podlegają ogólnym przepisom
   podatkowym, z wyjątkami określonymi w ust. 2-5.
 2. Kościelne osoby prawne są zwolnione od opodatkowania podatkiem od 
   nieruchomości - nieruchomości lub ich części przeznaczonych na cele 
   niemieszkalne, z wyjątkiem części przeznaczonej na wykonywanie działalności
   gospodarczej.
 3. Zwolnienie od opodatkowania podatkiem od nieruchomości obejmuje nieruchomości
   lub ich części przeznaczone na cele mieszkalne duchownych, 
   jeżeli:
    1) są one wpisane do rejestru zabytków,
    2) służą jako internaty przy szkołach i seminariach teologicznych, domy 
      duchownych emerytów i wdów po nich,
    3) znajdują się w budynkach administracyjnych okręgów i Naczelnej Rady
      Kościoła.
 4. Nabywanie i zbywanie rzeczy i praw majątkowych przez kościelne osoby 
   prawne w drodze czynności prawnych oraz spadkobrania, zapisu i zasiedzenia
   jest zwolnione od opłaty skarbowej, jeżeli ich przedmiotem są:
    1) rzeczy i prawa nie przeznaczone do działalności gospodarczej,
    2) sprowadzane z zagranicy maszyny, urządzenia i materiały poligraficzne 
      oraz papier.
 5. Darowizny na kościelną działalność charytatywno-opiekuńczą pochodzące 
   od osób fizycznych są wyłączone z podstawy opodatkowania darczyńców 
   podatkiem dochodowym, jeżeli kościelna osoba prawna przedstawi darczyńcy
   pokwitowanie odbioru oraz - w okresie dwóch lat od dnia przekazania
   darowizny - sprawozdanie o przeznaczeniu jej na tę działalność.
 6. Nabywanie i zbywanie rzeczy oraz praw majątkowych, o których mowa w 
   ust. 4, jest zwolnione od opłat sądowych, z wyłączeniem opłat kancelaryjnych.
 
                                Art. 30.
Wolne od opłat celnych są przesyłane z zagranicy dla Kościoła i jego osób 
prawnych dary:
    1) przeznaczone na cele kultowe, charytatywno-opiekuńcze i oświatowo-wychowawcze,
      z wyjątkiem wyrobów akcyzowych oraz samochodów
      osobowych,
    2) maszyny, urządzenia i materiały poligraficzne oraz papier,
                                    
                                Art. 31.
 1. Kościelne osoby prawne mają prawo do zbierania ofiar na cele religijne, 
   kościelną działalność charytatywno-opiekuńczą, naukową, oświatową-wychowawczą
   oraz na utrzymanie duchownych i ich rodzin, a także komisji 
   działających przy tych kościelnych osobach prawnych.
 2. Zbiórki wymienione w ust. 1 nie wymagają zezwolenia, jeżeli odbywają się 
   w obrębie terenów kościelnych, kaplic oraz w miejscach i okolicznościach 
   zwyczajowo przyjętych, w sposób tradycyjnie ustalony.
 
                                Art. 32.
 1. Kościelne osoby prawne mogą zakładać fundacje. Do fundacji tych stosuje 
   się ogólnie obowiązujące przepisy o fundacjach ze zmianami wynikającymi 
   z przepisów ust. 2-5.
 2. Niezależnie od nadzoru państwowego, nadzór nad działalnością fundacji 
   sprawuje kościelna osoba prawna będąca fundatorem lub wskazana w statucie
   fundacji.
 3. W razie stwierdzenia nieprawidłowości w zarządzaniu fundacją, właściwy 
   organ zwraca się do kościelnej osoby prawnej sprawującej nadzór nad fundacją,
   wyznaczając termin nie krótszy niż 3 miesiące na spowodowanie 
   usunięcia nieprawidłowości. Po bezskutecznym upływie tego terminu można
   zastosować środki określone w przepisach o fundacjach.
 4. W razie konieczności poddania fundacji zarządowi przymusowemu, w myśl 
   przepisów o fundacjach, zarząd ten będzie sprawowała kościelna osoba 
   prawna wyznaczona przez Naczelną Radę Kościoła.
 5. Jeżeli statut fundacji nie stanowi inaczej, w razie jej likwidacji, o przeznaczeniu
   jej majątku zadecyduje Naczelna Rada Kościoła.
 
                                Art. 33.
W razie zniesienia kościelnej osoby prawnej, jej majątek przechodzi na własność
Kościoła jako całości.
                                Art. 34.
Niezależnie od ustawowego ubezpieczenia duchownych, kościelne osoby prawne
mogą prowadzić wewnętrzną działalność ubezpieczeniową na rzecz duchownych
i ich rodzin, która w rozumieniu ustawy nie jest działalnością gospodarczą.
                               Rozdział 5
                     Przepisy przejściowe i końcowe
                                    
                                Art. 35.
 1. Nieruchomości lub ich części pozostające w dniu wejścia w życie ustawy 
   we władaniu Kościoła i jego osób prawnych stają się z mocy prawa ich 
   własnością, o ile nie narusza to praw niepaństwowych i niesamorządowych 
   osób trzecich i jeżeli stanowiły własność Zjednoczonego Kościoła Ewangelicznego.
 2. Stwierdzenie przejścia własności nieruchomości lub ich części, o których 
   mowa w ust. 1, następuje w drodze decyzji wojewody.
 3. Nabycie własności nieruchomości lub ich części na podstawie ust. 1 oraz 
   wpis prawa własności w księdze wieczystej są wolne od podatków i opłat, 
   z wyjątkiem opłat kancelaryjnych.
 
                                Art. 36.
 1. Na wniosek kościelnych osób prawnych wojewoda lub inny organ wykonujący
   w imieniu Skarbu Państwa prawa wynikające z własności nieruchomości
   albo organy gmin w zakresie swoich właściwości - mogą nieodpłatnie 
   przekazać Kościołowi lub jego osobom prawnym własność nieruchomości 
   lub ich części:
    1) jeżeli są one niezbędne do sprawowania kultu religijnego lub działalności
      kościelnych osób prawnych w zakresie charytatywno-opiekuńczym
      lub oświatowo-wychowawczym,
    2) w celu utworzenia lub powiększenia gospodarstwa rolnego zborów 
      działających na Ziemiach Zachodnich i Północnych o powierzchni do 
      15 ha użytków rolnych łącznie dla jednego zboru.
 2. Przepis art. 35 ust. 3 stosuje się odpowiednio.
 3. Wnioski, o których mowa w ust. 1, mogą być składane w terminie 2 lat od 
   dnia wejścia w życie ustawy.
 
                                Art. 37.
 1. Kościelne osoby prawne istniejące w dniu wejścia w życie ustawy pozostają 
   osobami prawnymi w rozumieniu niniejszej ustawy.
 2. Wykaz kościelnych osób prawnych istniejących w dniu wejścia w życie 
   ustawy określa załącznik do ustawy.
 
                                Art. 38.
Ustawa wchodzi w życie po upływie 14 dni od dnia ogłoszenia.
                                   
                                  
                                   Załącznik do ustawy
                                   z dnia 20 lutego 1997 r.
                                   (poz. 264)
                          Wykaz osób prawnych 
        Kościoła Zielonoświątkowego w Rzeczypospolitej Polskiej
                                    
                                    
 I. OKRĘGI I ZBORY
    1) Okręg Centralny
       Zbór "Betel" Aleksandrów Kujawski
       Zbór Konin
       Zbór Łódź
       Zbór "Immanuel" Łódź
       Zbór Pabianice
       Zbór Piotrków Trybunalski
       Zbór "Dobra Nowina" Pruszków
       Zbór "Zbór Romów" Warszawa
       Zbór Warszawa Wola
       Zbór "Nowe Życie" Warszawa
       Zbór Stołeczny Warszawa
       Zbór "Jezus Nadchodzi" Warszawa
       Zbór "Maranatha" Włocławek
    2) Okręg Południowy
       Zbór Będzin
       Zbór "Filadelfia" Bielsko-Biała
       Zbór Busko-Zdrój
       Zbór "Elim" Cieszyn
       Zbór "Hosanna" Częstochowa
       Zbór "Betel" Dębica
       Zbór "Arka" Gliwice
       Zbór "Syloe" Gorlice
       Zbór Hażlach
       Zbór "Oaza Miłości" Jastrzębie Zdrój
       Zbór "Betel" Jaworzno
       Zbór "Betania" Katowice
       Zbór "Betlejem" Kraków
       Zbór "Zbór Boży" Kraków
       Zbór Kraków Nowa Huta
       Zbór "Słowo Życia" Krzeszowice
       Zbór Nowy Sącz
       Zbór "Elim" Nowy Targ
       Zbór "Arka" Olkusz
       Zbór "Salem" Oświęcim
       Zbór "Betezda" Racibórz
       Zbór "Betel" Rybnik
       Zbór "Jeruzalem" Skarżysko Kamienna
       Zbór "Syloe" Skawina
       Zbór "Betel" Starachowice
       Zbór Tarnowskie Góry
       Zbór Tarnów
       Zbór "Betel" Ustroń
       Zbór "Syloe" Wisła Czarne
       Zbór Wisła Głębce
       Zbór "Elim" Żory
       Zbór Żywiec
    3) Okręg Zachodni
       Zbór "Dobra Nowina" Bolesławiec
       Zbór "Społeczność Zielonoświątkowa" Brzeg
       Zbór Bystrzyca Kłodzka
       Zbór Bytom Odrzański
       Zbór "Betezda" Dzierżoniów
       Zbór "Centrum Ewangelii" Głogów
       Zbór "Dobra Nowina" Głogów
       Zbór "Betel" Głubczyce
       Zbór Gryfów Śląski
       Zbór "Betlejem" Gubin
       Zbór Janowice Wielkie
       Zbór Jarocin
       Zbór Jawor
       Zbór Jelenia Góra
       Zbór Kalisz
       Zbór "Jeruzalem" Kamienna Góra
       Zbór Kędzierzyn-Koźle
       Zbór "Betlejem" Kietrz
       Zbór Kluczbork
       Zbór Kożuchów
       Zbór Krotoszyn
       Zbór "Anastasis" Legnica
       Zbór Leszno
       Zbór "Filadelfia" Lubań Śląski
       Zbór Lubin
       Zbór "Betania" Lwówek Śląski
       Zbór Łęknica
       Zbór Milicz
       Zbór "Kanaan" Namysłów
       Zbór Nowa Sól
       Zbór "Nowe Życie" Nowa Sól
       Zbór Nysa
       Zbór Oleśnica
       Zbór "Ostoja" Opole
       Zbór Ostrów Wielkopolski
       Zbór Poznań
       Zbór "Syloe" Prudnik
       Zbór Sobótka
       Zbór "Salem" Strzegom
       Zbór Sulechów
       Zbór Świdnica
       Zbór Świebodzin
       Zbór Wałbrzych
       Zbór Wierzbica Dolna
       Zbór "Na Miłej" Wrocław
       Zbór "Chrześcijańska Społeczność" Ząbkowice Śląskie
       Zbór "Nadzieja" Zdzieszowice
       Zbór "Emaus" Zielona Góra
       Zbór Żary
    4) Okręg Pomorski
       Zbór "Genezaret" Barlinek
       Zbór Białogard
       Zbór Broczyna
       Zbór "Nowe Życie" Bytów
       Zbór Chodzież
       Zbór "Samaria" Człuchów
       Zbór Goleniów
       Zbór "Betezda" Gorzów Wielkopolski
       Zbór Gryfino
       Zbór "Nowe Życie" Kostrzyń
       Zbór "Betel" Koszalin
       Zbór Lębork
       Zbór Miastko
       Zbór "Betlejem" Piła
       Zbór Police
       Zbór "Syloe" Pyrzyce
       Zbór Słupsk
       Zbór Stargard Szczeciński
       Zbór "Betania" Szczecin
       Zbór "Betel" Szczecinek
       Zbór Świdwin
       Zbór Trzcianka
       Zbór Ustka
    5) Okręg Północny
       Zbór "Słowo Życia" Biskupiec
       Zbór "Betel" Bydgoszcz
       Zbór "Nowe Życie" Elbląg
       Zbór Frombork
       Zbór Gdańsk
       Zbór "Nowe Życie" Gdańsk
       Zbór Gdynia
       Zbór "Eklezja" Gdynia
       Zbór Giżycko
       Zbór "Betel" Gołdap
       Zbór "Betezda" Iława
       Zbór Inowrocław
       Zbór "Betel" Kętrzyn
       Zbór Kościerzyna
       Zbór Kwidzyn
       Zbór "Słowo Życia" Łomża
       Zbór Malbork
       Zbór "Emaus" Mikołajki
       Zbór "Syloe" Morąg
       Zbór Mrągowo
       Zbór "Słowo Pojednania" Olsztyn
       Zbór Suwałki
       Zbór "Betel" Szczytno
       Zbór Tczew
       Zbór Toruń
    6) Okręg Wschodni
       Zbór Białopole
       Zbór Białowieża
       Zbór Białystok
       Zbór "Dobra Nowina" Białystok
       Zbór Bielsk Podlaski
       Zbór Brylińce
       Zbór Brzeżawa
       Zbór Chełm
       Zbór Dubicze Cerkiewne
       Zbór Hajnówka
       Zbór Hniszów
       Zbór Jarosław
       Zbór "Logos" Krosno
       Zbór Lubartów
       Zbór "Oaza" Lublin
       Zbór Mielec
       Zbór Nowosady
       Zbór "Nazaret" Przemyśl
       Zbór "Emaus" Rzeszów
       Zbór "Agape" Siedlce
       Zbór Siedliszcze
       Zbór Stalowa Wola
       Zbór "Zwiastun" Tarnobrzeg
       Zbór Terespol
       Zbór Zamość
 II. SEMINARIA
       Warszawskie Seminarium Teologiczne
       Misyjne Seminarium Biblijne
       Seminarium Teologiczne w Ustroniu
       Chrześcijański Uniwersytet "Vision"
       Instytut Korespondencyjny "Uniwersytet ICI"
 III. DUSZPASTERSTWA
       Służba Katechetyczna
       Duszpasterstwo Młodzieży
 IV. MISJE
       Misja Krajowa
       Misja Zagraniczna
       Misja Wśród Uzależnionych Od Narkotyków "Teen Challenge"
       Misja "Chrześcijańska Rodzina"
       Misja Wśród Uzależnionych od Alkoholu "Nowa Nadzieja"
       Misja Więzienna
       Chrześcijańska Misja Społeczna
       Chrześcijańska Misja Kobiet
       Misja Charytatywna
 V. WYDAWNICTWA
       Miesięcznik "Chrześcijanin"
       Instytut Wydawniczy "Agape"
       Instytut im. T.B.Barratta
 VI. KOŚCIELNE STUDIA RADIOWE I TELEWIZYJNE
       Misja Radiowa "Słowo Ewangelii"
       Centrum Telewizyjne "Charyzma"
 VII. OŚRODKI
       Chrześcijański Ośrodek dla Osób Uzależnionych "En-Gedi" 
         Broczyna
       Chrześcijański Ośrodek dla Osób Uzależnionych "Nowa Nadzieja" 
         Janowice Wielkie
       Kościelny Ośrodek Rekolekcyjny "Patmos" Wiele
       Kościelny Ośrodek Rekolekcyjny Boguszów Gorce
       Dom Rekolekcjny "Betezda" Czchów
       Dom Rekolekcyjny "Betel" Szczytno
       
    
