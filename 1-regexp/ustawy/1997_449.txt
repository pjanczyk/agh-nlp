



Dz.U. z 1997 r. Nr 71, poz. 449
                                    
                                    
                                    
                                    
                                USTAWA
                        z dnia 6 czerwca 1997 r.
                                    
                           o Inspekcji Celnej
                                    
                                    
                               Rozdział 1
                            Przepisy ogólne
                                    
                                Art. 1.
 1. Tworzy się służbę administracji rządowej o nazwie Inspekcja Celna, powołaną
   do przeciwdziałania i zwalczania naruszeń prawa obowiązującego w 
   dziedzinie obrotu towarowego z zagranicą i obrotu towarami pochodzącymi
   z zagranicy.
 2. Do zadań Inspekcji Celnej należy:
    1) rozpoznawanie, zapobieganie, wykrywanie i zwalczanie przestępstw i 
      wykroczeń w zakresie obrotu towarowego z zagranicą, a w szczególności:
       a) nielegalnego obrotu z zagranicą środkami odurzającymi i substancjami
         psychotropowymi, bronią i materiałami jądrowymi i promieniotwórczymi
         oraz wprowadzania na polski obszar celny odpadów 
         i szkodliwych substancji chemicznych,
       b) przestępstw związanych z obrotem z zagranicą towarami i technologiami
         objętymi kontrolą międzynarodową, naruszających prawa 
         ochrony dóbr kultury narodowej i ochrony własności intelektualnej,
       c) wprowadzania na polski obszar celny i wyprowadzanie z tego obszaru
         środków płatniczych pochodzących z przestępstw,
    2) kontrola legalności pochodzenia towarów dopuszczonych do obrotu na 
      polskim obszarze celnym lub do wywozu za granicę albo mających inne
      przeznaczenie celne, w wypadkach gdy zostały zakończone procedury
      celne,
    3) ujawnianie składników majątkowych podmiotów zobowiązanych do uiszczenia
      należności celnych lub podejrzanych o czyny zagrożone grzywnami
      i karami pieniężnymi, w celu zapewnienia skuteczności poboru 
      tych należności oraz wykonania orzeczeń karnych,
    4) w szczególnie uzasadnionych przypadkach, na wniosek organu celnego,
      ochrona funkcjonariuszy celnych, miejsc odpraw celnych i obiektów
      administracji celnej,
    5) organizowanie i realizowanie czynności operacyjno-rozpoznawczych w 
      zakresie zadań określonych niniejszymi przepisami,
    6) prowadzenie działalności analitycznej i prognostycznej w odniesieniu 
      do negatywnych zjawisk związanych z obrotem towarowym z zagranicą 
      oraz przedstawianie w tym zakresie informacji i analiz organom administracji
      rządowej,
    7) współpraca i współdziałanie z innymi organami i instytucjami państwowymi
      oraz zagranicznymi, a także organizacjami międzynarodowymi 
      w zakresie niezbędnym dla realizacji zadań określonych niniejszą 
      ustawą.
 3. Przepisy ust. 1 i 2 nie naruszają przewidzianych w odrębnych ustawach 
   obowiązków i uprawnień innych organów państwowych w zakresie ochrony 
   interesów i praw majątkowych Skarbu Państwa związanych z obrotem towarowym
   z zagranicą lub obrotem towarami pochodzącymi z zagranicy.
 
                                Art. 2.
 1. Zadania określone w art. 1 ust. 2 wykonują organy Inspekcji Celnej.
 2. Czynności związane z realizacją zadań określonych w art. 1 ust. 2 wykonują
   funkcjonariusze Inspekcji Celnej, podejmując czynności operacyjno-rozpoznawcze
   i kontrolne oraz prowadząc postępowania przygotowawcze
   zgodnie z przepisami Kodeksu postępowania karnego i ustawy karnej 
   skarbowej.
 3. Funkcjonariusze Inspekcji Celnej, wykonując czynności, o których mowa w 
   ust. 2, posługują się legitymacjami służbowymi i znakami identyfikacyjnymi,
   a w przypadkach określonych odrębnymi przepisami wykonują te 
   czynności w umundurowaniu i używają oznakowanych pojazdów służbowych.
 4. Rada Ministrów określi, w drodze rozporządzenia, wzory i zasady posługiwania
   się legitymacjami służbowymi i znakami identyfikacyjnymi oraz wzory
   umundurowania i sposób oznakowania pojazdów służbowych, a także 
   przypadki wykonywania przez funkcjonariuszy Inspekcji Celnej czynności 
   służbowych w umundurowaniu i z użyciem oznakowanych pojazdów służbowych.
 
                               Rozdział 2
                      Organizacja Inspekcji Celnej
                                    
                                Art. 3.
 1. Centralnym organem administracji rządowej właściwym w sprawach określonych
   w art. 1 ust. 1 jest Generalny Inspektor Celny podlegający Ministrowi
   Finansów.
 2. Terenowymi organami Inspekcji Celnej są regionalni inspektorzy celni 
   podlegający Generalnemu Inspektorowi Celnemu.
 
                                Art. 4.
 1. Generalnego Inspektora Celnego powołuje i odwołuje Prezes Rady Ministrów
   na wniosek Ministra Finansów, a zastępców Generalnego Inspektora 
   Celnego - Minister Finansów na wniosek Generalnego Inspektora Celnego.
 2. Regionalnych inspektorów celnych powołuje i odwołuje Minister Finansów 
   na wniosek Generalnego Inspektora Celnego, a zastępców regionalnych 
   inspektorów celnych - Generalny Inspektor Celny na wniosek regionalnego
   inspektora celnego.
 
                                Art. 5.
 1. Generalny Inspektor Celny realizuje zadania określone w ustawie przy 
   pomocy podległego mu urzędu o nazwie Generalny Inspektorat Celny.
 2. Regionalni inspektorzy celni realizują zadania przy pomocy podległych im 
   urzędów, zwanych regionalnymi inspektoratami celnymi.
 
                                Art. 6.
 1. Organizację Generalnego Inspektoratu Celnego określa statut nadawany 
   przez Ministra Finansów.
 2. Minister Finansów, w drodze rozporządzenia, określa siedziby i terytorialny
   zasięg działania regionalnych inspektoratów celnych.
 3. Generalny Inspektor Celny ustala regulaminy organizacyjne Generalnego 
   Inspektoratu Celnego oraz regionalnych inspektoratów celnych.
 4. Do Inspekcji Celnej nie stosuje się przepisów o służbie cywilnej.
 
                               Rozdział 3
                      Uprawnienia Inspekcji Celnej
                                    
                                Art. 7.
 1. Funkcjonariusze Inspekcji Celnej wykonujący czynności, o których mowa w 
   art. 2 ust. 2, mają prawo do:
    1) legitymowania osób w celu ustalenia ich tożsamości,
    2) zatrzymywania i przeszukiwania osób oraz przeszukiwania pomieszczeń
      oraz bagażu i ładunku w trybie i przypadkach określonych w 
      przepisach Kodeksu postępowania karnego i ustawy karnej skarbowej,
    3) przeprowadzania kontroli w trybie i zakresie określonym w rozdziale 5 
      niniejszej ustawy,
    4) zatrzymywania pojazdów i innych środków przewozowych w celu 
      przeprowadzenia rewizji przewożonych towarów lub kontroli dokumentów
      przewozowych dotyczących tych towarów, w razie uzyskania informacji
      wskazujących na możliwość wprowadzenia tych towarów na 
      polski obszar celny z naruszeniem przepisów prawa,
    5) wchodzenia, na podstawie legitymacji służbowej i upoważnienia do 
      przeprowadzenia kontroli określonego w art. 16, do lokali mieszkalnych,
      które zostały zgłoszone właściwym organom jako miejsce prowadzenia
      działalności gospodarczej,
    6) żądania niezbędnej pomocy od instytucji państwowych, organów administracji
      rządowej i samorządu terytorialnego oraz jednostek gospodarczych
      prowadzących działalność w dziedzinie użyteczności publicznej;
      wymienione instytucje, organy i jednostki obowiązane są, w zakresie
      swojego działania, do udzielenia tej pomocy, w ramach obowiązujących
      przepisów prawa,
    7) zwracania się o niezbędną pomoc do innych jednostek gospodarczych 
      i organizacji społecznych, jak również zwracania się w nagłych wypadkach
      do każdej osoby o udzielenie doraźnej pomocy, w ramach obowiązujących
      przepisów prawa.
 2. Jeżeli przy dokonywaniu czynności służbowych zaistniała konieczność zdjęcia
   nałożonych uprzednio zamknięć celnych, funkcjonariusze Inspekcji Celnej
   mają obowiązek ponownego umieszczenia zamknięć celnych i odnotowania
   tego faktu w treści odpowiedniego dokumentu.
 
                                Art. 8.
 1. W toku wykonywania czynności służbowych funkcjonariusze Inspekcji Celnej
   są obowiązani do poszanowania godności człowieka oraz respektowania
   innych praw i wolności obywatelskich.
 2. Funkcjonariusze Inspekcji Celnej są obowiązani do wykonywania czynności 
   służbowych w sposób możliwie najmniej naruszający dobra osobiste i majątkowe
   osób i podmiotów gospodarczych, których te czynności dotyczą.
 3. Zatrzymanie osoby może być zastosowane tylko wówczas, gdy inne środki 
   pozostające w dyspozycji organów i funkcjonariuszy Inspekcji Celnej okazały
   się bezcelowe lub nieskuteczne.
 4. W razie uzasadnionej potrzeby należy zatrzymaną osobę niezwłocznie 
   poddać badaniu lekarskiemu lub udzielić jej pierwszej pomocy medycznej.
 5. Zatrzymanie pojazdów mechanicznych i innych środków przewozowych 
   może być dokonywane tylko przez umundurowanych funkcjonariuszy Inspekcji
   Celnej, znajdujących się w pobliżu oznakowanego pojazdu służbowego.
 
                                Art. 9.
 1. Na sposób prowadzenia czynności, o których mowa w art. 7 ust. 1 pkt 1, 2, 
   4 i 5, przysługuje zażalenie do właściwego miejscowo prokuratora rejonowego.
 2. Z czynności wymienionych w art. 7 ust. 1 pkt 2, 4 i 5 sporządza się protokół,
   a czynności wymienionej w art. 7 ust. 1 pkt 1 - notatkę służbową.
 3. Rada Ministrów określi, w drodze rozporządzenia, szczegółowy tryb wykonywania
   czynności, o których mowa w art. 7 ust. 1 pkt 1, 4 i 5 oraz ust. 2.
 
                                Art. 10.
 1. Generalny Inspektor Celny ma prawo żądać od banków informacji o obrotach
   i stanach rachunków bankowych w związku z toczącą się sprawą karną
   lub karną skarbową:
    1) przeciwko posiadaczowi rachunku będącemu osobą fizyczną,
    2) o przestępstwo popełnione w zakresie działalności osoby prawnej lub 
      jednostki organizacyjnej nie posiadającej osobowości prawnej, która 
      jest posiadaczem rachunku.
 2. Żądanie, o którym mowa w ust. 1, powinno zawierać oznaczenie posiadacza
   rachunku i okresu objętego informacją, a także imię i nazwisko funkcjonariusza
   Inspekcji Celnej upoważnionego do odbioru informacji.
 
                               Rozdział 4
      Zasady użycia środków przymusu bezpośredniego i broni palnej
                                    
                                Art. 11.
 1. Funkcjonariusze Inspekcji Celnej mogą stosować środki przymusu bezpośredniego
   wobec osób niepodporządkowujących się poleceniom wydanym 
   na podstawie prawa.
 2. Środki przymusu bezpośredniego mogą być użyte jedynie w zakresie niezbędnym
   do osiągnięcia podporządkowania się poleceniom, o których 
   mowa w ust. 1, lub do skutecznego odparcia bezpośredniego i bezprawnego
   zamachu na funkcjonariusza Inspekcji Celnej.
 3. Dopuszczalne jest stosowane tylko takich środków przymusu bezpośredniego,
   jakie odpowiadają potrzebom wynikającym z istniejącej sytuacji, i 
   pod warunkiem, że w inny dostępny w tej sytuacji sposób nie można skutecznie
   oraz bezpiecznie wykonać czynności służbowych.
 
                                Art. 12.
 1. Uprawnia się funkcjonariuszy Inspekcji Celnej do stosowania następujących
   środków przymusu bezpośredniego:
    1) siły fizycznej,
    2) indywidualnych technicznych i chemicznych środków lub urządzeń 
      przeznaczonych do obezwładniania i konwojowania osób albo do zatrzymywania
      oraz unieruchamiania pojazdów mechanicznych i innych 
      środków przewozowych.
 2. Rada Ministrów określi, w drodze rozporządzenia, szczegółowo rodzaje 
   oraz warunki i sposoby użycia środków przymusu bezpośredniego, a także 
   tryb wyposażania funkcjonariuszy Inspekcji Celnej w te środki.
 
                                Art. 13.
 1. Jeżeli środki przymusu bezpośredniego wymienione w art. 12 ust. 1 okazały
   się niewystarczające lub ich użycie ze względu na okoliczności danego 
   zdarzenia nie jest możliwe, funkcjonariusz Inspekcji Celnej ma prawo użycia
   broni palnej wyłącznie:
    1) w celu odparcia bezpośredniego i bezprawnego zamachu na życie, 
      zdrowie lub wolność funkcjonariusza Inspekcji Celnej lub innej osoby 
      oraz w celu przeciwdziałania czynnościom zmierzającym w oczywisty 
      sposób bezpośrednio do takiego zamachu,
    2) przeciwko osobie nie podporządkowującej się wezwaniu do natychmiastowego
      porzucenia broni lub innego niebezpiecznego narzędzia, 
      którego użycie zagrozić może życiu, zdrowiu lub wolności funkcjonariusza
      Inspekcji Celnej albo innej osoby,
    3) przeciwko osobie, która usiłuje bezprawnie i przemocą odebrać broń 
      palną funkcjonariuszowi Inspekcji Celnej lub innej osobie uprawnionej 
      do posiadania broni palnej,
    4) w celu odparcia niebezpiecznego, bezpośredniego i gwałtownego zamachu
      w obiektach administracji celnej lub Inspekcji Celnej,
    5) w bezpośrednim pościgu za osobą, wobec której użycie broni było dopuszczalne
      w przypadkach określonych w pkt 1-3.
 2. Użycie broni palnej powinno nastąpić w sposób wyrządzający możliwie 
   najmniejszą szkodę osobie, przeciwko której użyto broni, i nie może zmierzać
   do pozbawienia tej osoby życia ani narażać osób postronnych na niebezpieczeństwo
   utraty życia lub zdrowia.
 3. Rada Ministrów określi, w drodze rozporządzenia, szczegółowe warunki i 
   sposób postępowania przy użyciu broni palnej oraz tryb wyposażenia funkcjonariuszy
   Inspekcji Celnej w broń palną.
                                    
                               Rozdział 5
                          Czynności kontrolne
                                    
                                Art. 14.
Kontroli, o której mowa w art. 1 ust. 2 pkt 2, podlegają:
    1) osoby prawne,
    2) jednostki organizacyjne nie posiadające osobowości prawnej,
    3) osoby fizyczne prowadzące działalność gospodarczą.
 
                                Art. 15.
Kontrolę w zakresie i trybie określonym w niniejszej ustawie sprawują Generalny
Inspektor Celny a także regionalni inspektorzy celni.
 
                                Art. 16.
 1. Rozpoczęcie kontroli przez funkcjonariusza Inspekcji Celnej następuje, z 
   zastrzeżeniem art. 17, po okazaniu kontrolowanemu legitymacji służbowej 
   i upoważnienia do kontroli.
 2. Upoważnienie do przeprowadzenia kontroli wydawane jest przez Generalnego
   Inspektora Celnego lub regionalnych inspektorów celnych i określa:
    1) imię i nazwisko funkcjonariusza prowadzącego kontrolę oraz imiona i 
      nazwiska funkcjonariuszy wykonujących czynności kontrolne, a także 
      numery ich legitymacji służbowych,
    2) dane identyfikujące kontrolowanego,
    3) termin ważności upoważnienia,
    4) zakres kontroli.
 3. W treści upoważnienia zawarta jest również informacja o prawach i obowiązkach
   kontrolowanego wynikających z tej ustawy.
 
                                Art. 17.
 1. Kontrola może być również wszczęta, po okazaniu legitymacji służbowej 
   przez kontrolującego, jeżeli okoliczności faktyczne uzasadniają niezwłoczne
   jej podjęcie.
 2. Funkcjonariusz Inspekcji Celnej przed podjęciem czynności kontrolnych 
   zobowiązany jest pouczyć kontrolowanego o prawach i obowiązkach wynikających
   z niniejszej ustawy. Pouczenie ma formę pisemną.
 3. Kontrola, o której mowa w ust. 1, jest ważna, a podjęte czynności skuteczne
   pod warunkiem przedłożenia kontrolowanemu niezwłocznie, a najpóźniej
   następnego dnia po dniu jej rozpoczęcia, upoważnienia do przeprowadzenia
   kontroli.
 
                                Art. 18.
Czynności kontrolnych dokonuje się w obecności kontrolowanego, osoby go 
zastępującej lub przez niego zatrudnionej, a w razie nieobecności tych osób - 
w obecności przywołanego świadka.
                                Art. 19.
 1. Funkcjonariusz Inspekcji Celnej ma obowiązek zapoznać kontrolowanego 
   z jego prawami i obowiązkami wynikającymi z ustawy oraz okazać upoważnienie
   do przeprowadzenia kontroli, co kontrolowany potwierdza podpisem
   na upoważnieniu.
 2. Kontrolowany ma prawo uczestniczyć w czynnościach kontrolnych.
 3. Kontrolowany powinien być uprzedzony o miejscu i terminie przeprowadzenia
   dowodów ze świadków, biegłych lub oględzin przed podjęciem tych 
   czynności.
 4. Przepisów ust. 2 i 3 nie stosuje się, jeżeli okoliczności faktyczne uzasadniają
   natychmiastowe podjęcie czynności kontrolnych, a kontrolowany jest 
   nieobecny.
 
                                Art. 20.
 1. Kontrolowany jest obowiązany umożliwić funkcjonariuszowi Inspekcji Celnej
   dokonanie czynności kontrolnych, a w szczególności:
    1) udostępnić obiekty, urządzenia i składniki majątkowe, których badanie 
      wchodzi w zakres kontroli,
    2) zapewnić wgląd w dokumentację i prowadzone ewidencje objęte zakresem
      kontroli,
    3) sporządzić kopie dokumentów określonych przez kontrolującego,
    4) zapewnić warunki do pracy, w tym, w miarę możliwości, samodzielne 
      pomieszczenie i miejsce do przechowywania dokumentów,
    5) umożliwić filmowanie i fotografowanie oraz dokonywanie nagrań 
      dźwiękowych, jeżeli film, fotografia lub nagranie może stanowić dowód
      lub przyczynić się do utrwalenia dowodu w sprawie będącej 
      przedmiotem kontroli,
    6) udostępnić środki łączności, a w przypadku gdy kontrolowanym jest 
      podmiot gospodarczy - także inne konieczne środki techniczne, jakimi 
      dysponuje, w zakresie niezbędnym do wykonywania czynności kontrolnych,
    7) przedstawić, na żądanie kontrolującego, tłumaczenie na język polski 
      dokumentacji finansowo-księgowej, sporządzonej w języku obcym,
    8) przeprowadzić na żądanie i w niezbędnym zakresie, określonym przez 
      kontrolującego, inwentaryzację towarów będących przedmiotem obrotu
      towarowego z zagranicą i towarów pochodzących z zagranicy.
 2. Czynności określone w ust. 1 kontrolowany jest obowiązany wykonać nieodpłatnie.
 3. W sprawach objętych zakresem kontroli kontrolowany ma obowiązek 
   udzielania wyjaśnień kontrolującym oraz bezzwłocznie dostarczać żądane 
   przez kontrolujących dokumenty.
 4. Funkcjonariusze Inspekcji Celnej upoważnieni do kontroli są uprawnieni 
   do wstępu oraz poruszania się po terenie jednostki kontrolowanej na podstawie
   legitymacji służbowej bez potrzeby uzyskiwania przepustki oraz nie 
   podlegają rewizji osobistej, przewidzianej w regulaminie wewnętrznym tej 
   jednostki, podlegają natomiast przepisom o bezpieczeństwie i higienie 
   pracy obowiązującym w kontrolowanej jednostce.
 
                                Art. 21.
 1. W toku kontroli kontrolujący mogą:
    1) badać dokumenty, księgi i ewidencje objęte zakresem kontroli,
    2) zabezpieczać zebrane dowody,
    3) zarządzać inwentaryzację towarów będących przedmiotem obrotu towarowego
      z zagranicą wraz z rozliczeniem jej wyników,
    4) dokonywać oględzin,
    5) legitymować osoby w celu ustalenia tożsamości, jeżeli jest to niezbędne
      dla potrzeb kontroli,
    6) przesłuchiwać świadków,
    7) zasięgać opinii biegłych,
    8) przesłuchiwać kontrolowanego w charakterze strony, jeżeli po wyczerpaniu
      środków dowodowych lub z powodu ich braku pozostały nie wyjaśnione
      fakty istotne dla ustaleń kontroli.
 2. W przypadku nie usprawiedliwionego niestawiennictwa kontrolowanego, 
   świadka lub biegłego na wezwanie funkcjonariusza Inspekcji Celnej prowadzącego
   kontrolę, stosuje się przepisy Kodeksu postępowania administracyjnego.
 
                                Art. 22.
Kontrolujący w związku z prowadzoną kontrolą mają prawo, po okazaniu legitymacji
służbowej, sprawdzenia prawidłowości i rzetelności badanych dokumentów
u kontrahentów kontrolowanego. Sporządzony protokół tych czynności 
podpisują osoby w nich uczestniczące.
                                Art. 23.
 1. Czynności kontrolne mające znaczenie dla ustaleń kontroli dokumentowane
   są protokołami.
 2. Protokoły sporządza się w szczególności z:
    1) badania dokumentów, ksiąg i ewidencji,
    2) zabezpieczania dokumentów i dowodów rzeczowych,
    3) inwentaryzacji,
    4) oględzin,
    5) przesłuchania świadków.
 3. Stan faktyczny może być utrwalony za pomocą aparatury rejestrującej obraz
   i dźwięk oraz magnetycznych nośników informacji. Z czynności tych 
   sporządza się protokół.
 4. Minister Finansów w porozumieniu z Ministrem Sprawiedliwości, w drodze 
   rozporządzenia, określa sposób zabezpieczenia, odtwarzania i wykorzystania
   dowodów utrwalonych za pomocą aparatury rejestrującej obraz i 
   dźwięk oraz magnetycznych nośników informacji.
 
                                Art. 24.
 1. Po zakończeniu czynności kontrolnych funkcjonariusz Inspekcji Celnej 
   prowadzący kontrolę sporządza protokół końcowy zawierający ustalenia, 
   którego jeden egzemplarz, po podpisaniu przez osoby biorące udział w 
   kontroli, otrzymuje kontrolowany.
 2. Kontrolowany ma prawo w terminie 7 dni od dnia podpisania albo odmowy
   podpisania protokołu wnieść wyjaśnienie do treści zawartych w protokole
   ustaleń.
 
                                Art. 25.
 1. Wyniki kontroli w zależności od ustaleń wykorzystywane są do formułowania
   wniosków w zakresie:
    1) wymiaru należności celnych,
    2) wymiaru podatku.
 2. Wnioski w zakresie należności celnych organy Inspekcji Celnej kierują do 
   dyrektora urzędu celnego, a w zakresie należności podatkowych - do właściwego
   urzędu skarbowego.
 
                                Art. 26.
W zakresie nie uregulowanym w niniejszym rozdziale do kontroli stosuje się 
przepisy Kodeksu postępowania administracyjnego.
                                    
                               Rozdział 6
           Czynności operacyjno-rozpoznawcze Inspekcji Celnej
                                    
                                Art. 27.
 1. Czynności operacyjno-rozpoznawcze Inspekcji Celnej polegają na uzyskiwaniu,
   gromadzeniu, przetwarzaniu i sprawdzaniu w sposób jawny, poufny 
   lub tajny informacji dotyczących działalności podmiotów dokonujących obrotu
   towarowego z zagranicą albo obrotu krajowego towarami pochodzącymi
   z zagranicy, jeżeli zachodzi przypuszczenie naruszenia prawa lub innego
   rodzaju narażenia interesów i praw majątkowych Skarbu Państwa albo
   konieczność uzyskania rozpoznania w tym zakresie.
 2. Generalny Inspektor Celny oraz regionalni inspektorzy celni są uprawnieni 
   do korzystania z informacji gromadzonych przez organy celne i skarbowe, 
   w tym również z danych w formie zapisu informatycznego, z zastrzeżeniem 
   zachowania zasad określonych w przepisach o ochronie wiadomości stanowiących
   tajemnicę państwową, służbową lub skarbową.
 3. Na żądanie Generalnego Inspektora Celnego lub regionalnego inspektora 
   celnego wydawca i redaktor dziennika lub czasopisma są obowiązani do 
   udzielania posiadanych informacji o nazwach i adresach podmiotów gospodarczych
   lub nazwiskach i adresach osób fizycznych zamieszczających 
   płatne ogłoszenia i reklamy dotyczące obrotu towarowego z zagranicą lub 
   obrotu krajowego towarami pochodzącymi z zagranicy.
 4. Zabronione jest udzielanie informacji uzyskanych w wyniku czynności operacyjno-rozpoznawczych
   osobom i instytucjom innym niż sąd i prokurator 
   lub organy uprawnione na mocy ustawy do wykonywania czynności operacyjno-rozpoznawczych
   albo wykorzystywanie tych informacji w celu innym 
   niż ściganie przestępstw i wykroczeń lub przeprowadzenie kontroli w rozumieniu
   niniejszej ustawy.
 5. Ograniczenia przewidziane w ust. 4 nie mają zastosowania w przypadku, 
   gdy zatajenie informacji prowadziłoby do zagrożenia życia, zdrowia lub 
   wolności człowieka albo gdy ustawa lub zawarta przez Rzeczpospolitą Polską
   umowa międzynarodowa nakłada obowiązek udzielenia takich informacji
   określonemu organowi.
 6. Generalny Inspektor Celny ustala zasady ochrony form i metod wykonywania
   czynności operacyjno-rozpoznawczych. Udzielenie informacji dotyczących
   czynności operacyjno-rozpoznawczych może nastąpić wyłącznie na 
   żądanie sądu lub prokuratora, skierowane z powodu uzasadnionego podejrzenia
   popełnienia w związku z prowadzonymi czynnościami operacyjno-rozpoznawczymi
   przestępstwa ściganego z oskarżenia publicznego, z 
   zastrzeżeniem zachowania zasad określonych w przepisach o ochronie 
   wiadomości stanowiących tajemnicę państwową, służbową lub skarbową.
 
                                Art. 28.
 1. Przy wykonywaniu czynności operacyjno-rozpoznawczych, podejmowanych 
   w celu udokumentowania przestępstw:
    1) nielegalnego obrotu z zagranicą bronią, amunicją, materiałami wybuchowymi,
      środkami odurzającymi lub psychotropowymi oraz materiałami
      jądrowymi lub źródłami i odpadami promieniotwórczymi,
    2) skarbowych polegających na uszczupleniu należności Skarbu Państwa 
      w znacznej wartości,
    3) określonych w ustawie z dnia 12 października 1994 r. o ochronie obrotu
      gospodarczego i zmianie niektórych przepisów prawa karnego 
      (Dz.U. Nr 126, poz. 615), jeżeli mogą spowodować znaczną szkodę 
      majątkową,
    4) ściganych na mocy umów i porozumień międzynarodowych
  albo w celu ustalenia tożsamości osób uczestniczących w tych przestępstwach
   lub przejęcia przedmiotów przestępstwa, Minister Finansów może 
   przed wszczęciem postępowania karnego bądź karnego skarbowego zarządzić
   niejawne nadzorowanie przemieszczania, przechowywania i obrotu 
   przedmiotami przestępstwa, jeżeli nie stworzy to zagrożenia dla życia lub 
   zdrowia ludzkiego.
 2. O wydanym w trybie ust. 1 zarządzeniu należy niezwłocznie poinformować 
   Prokuratora Generalnego, którego informuje się także o przebiegu i wynikach
   podjętych czynności. Prokurator Generalny może nakazać zaniechanie
   tych czynności.
 3. Stosownie do zarządzenia, o którym mowa w ust. 1, organy i instytucje państwowe
   są obowiązane dopuścić do dalszego przewozu przesyłki zawierające
   przedmioty przestępstwa w stanie nie naruszonym lub po ich usunięciu
   albo zastąpieniu w całości lub części.
 4. Minister Finansów w porozumieniu z Ministrem Sprawiedliwości określi 
   sposób przeprowadzania i dokumentowania czynności, o których mowa w 
   ust. 1.
 
                                Art. 29.
 1. Funkcjonariusze Inspekcji Celnej przy wykonywaniu czynności operacyjno-rozpoznawczych
   mogą korzystać z pomocy osób nie zatrudnionych w 
   Inspekcji Celnej.
 2. Dane o osobach wymienionych w ust. 1 mogą być ujawnione wyłącznie na 
   żądanie sądu w razie uzasadnionego podejrzenia popełnienia przez te 
   osoby przestępstwa ściganego z oskarżenia publicznego, w związku z 
   udzielaniem pomocy funkcjonariuszom Inspekcji Celnej.
 3. Za udzielenie pomocy, o której mowa w ust. 1, może być przyznane wynagrodzenie.
 4. Tworzy się fundusz operacyjny, którym dysponuje Generalny Inspektor Celny.
   Środki na ten fundusz są corocznie zapewniane w budżecie Generalnego
   Inspektora Celnego. Wynagrodzenie, o którym mowa w ust. 3, jest 
   wypłacane z tego funduszu.
 5. Minister Finansów, uwzględniając przepisy o ochronie tajemnicy państwowej,
   określi w drodze zarządzenia szczegółowe zasady pokrywania z funduszu
   operacyjnego kosztów wykonywania czynności operacyjno-rozpoznawczych
   z uwzględnieniem wynagrodzeń przewidzianych w ust. 3.
 6. Jeżeli w czasie udzielania pomocy lub w związku z pomocą, o której mowa 
   w ust. 1 oraz w art. 7 ust. 1 pkt 6 i 7, osoby udzielające pomocy utraciły 
   życie lub poniosły uszczerbek na zdrowiu lub mieniu, osobom tym lub 
   członkom ich rodzin wypłaca się z funduszu operacyjnego odszkodowanie 
   na zasadach i w trybie określonych przez Ministra Finansów w drodze 
   rozporządzenia.
 7. Rada Ministrów, w drodze rozporządzenia, określi tryb i szczegółowe zasady
   współpracy Inspekcji Celnej z Urzędem Ochrony Państwa, Policją i 
   Strażą Graniczną w zakresie korzystania z pomocy osób wymienionych w 
   ust. 1.
 
                               Rozdział 7
    Prawa i obowiązki funkcjonariuszy i pracowników Inspekcji Celnej
                                    
                                Art. 30.
 1. W sprawach ze stosunku pracy, nie uregulowanych w niniejszej ustawie, do 
   funkcjonariuszy Inspekcji Celnej stosuje się przepisy o pracownikach urzędów
   państwowych.
 2. Funkcjonariuszy Inspekcji Celnej powołuje na stanowiska służbowe i odwołuje
   z tych stanowisk Generalny Inspektor Celny.
 3. Funkcjonariuszom Inspekcji Celnej przysługuje miesięczny dodatek inspekcyjny
   do wynagrodzenia, nie wyższy niż 50 % wynagrodzenia.
 4. Rada Ministrów określi, w drodze rozporządzenia, rodzaje stanowisk, na 
   których zatrudnia się funkcjonariuszy Inspekcji Celnej, oraz wysokość i 
   tryb przyznawania dodatku, o którym mowa w ust. 3.
 
                                Art. 31.
 1. Funkcjonariuszem Inspekcji Celnej może być osoba, która:
    1) posiada wyłącznie obywatelstwo polskie,
    2) ma nienaganną opinię i nie była karana za przestępstwo popełnione z 
      winy umyślnej,
    3) posiada wyższe wykształcenie,
    4) złożyła z wynikiem pozytywnym egzamin kwalifikacyjny.
 2. Generalny Inspektor Celny może powołać na stanowisko funkcjonariusza 
   Inspekcji Celnej osobę nie spełniającą warunku, o którym mowa w ust. 1 
   pkt 3, w przypadku posiadania przez nią szczególnie przydatnych umiejętności.
 3. Pracownik zatrudniony po raz pierwszy w Inspekcji Celnej odbywa dwunastomiesięczną
   praktykę zakończoną kursem specjalistycznym oraz egzaminem
   kwalifikacyjnym.
 4. Generalny Inspektor Celny może zaliczyć na poczet praktyki poprzednie 
   zatrudnienie umożliwiające nabycie umiejętności przydatnych do wykonywania
   zadań i czynności przewidzianych w niniejszej ustawie i skrócić 
   okres praktyki do sześciu miesięcy.
 5. Pracownik, który spełnia warunki określone w ust. 1 i 3, może być powołany
   przez Generalnego Inspektora Celnego na stanowisko funkcjonariusza
   Inspekcji Celnej.
 6. Pracownik, który otrzymał negatywną ocenę z egzaminu kwalifikacyjnego, 
   może ponownie składać taki egzamin - nie wcześniej jednak niż po upływie
   sześciu miesięcy.
 7. Generalny Inspektor Celny określa, w drodze zarządzenia, szczegółowe 
   warunki odbywania praktyki oraz zasady organizacji kursów specjalistycznych
   i przeprowadzania egzaminów kwalifikacyjnych, a także obowiązujące 
   kryteria kwalifikacji.
 
                                Art. 32.
Generalny Inspektor Celny odwołuje funkcjonariusza Inspekcji Celnej z zajmowanego
stanowiska, jeżeli funkcjonariusz:
    1) złożył rezygnację z zajmowanego stanowiska,
    2) nie spełnia warunków określonych w art. 31 ust. 1 pkt 1 i 2,
    3) nabył prawo do emerytury na podstawie ogólnie obowiązujących 
      przepisów,
    4) otrzymał ujemną ocenę kwalifikacyjną, potwierdzoną ponowną ujemną 
      oceną, otrzymaną nie wcześniej niż po upływie trzech miesięcy od poprzedniej
      oceny.
 
                                Art. 33.
Funkcjonariusze Inspekcji Celnej w związku z wykonywaniem czynności służbowych
korzystają z ochrony przewidzianej w Kodeksie karnym dla funkcjonariuszy
publicznych.
 
                                Art. 34.
 1. Funkcjonariusze Inspekcji Celnej nie mogą:
    1) należeć do partii politycznych,
    2) prowadzić działalności gospodarczej we własnym imieniu i na własny 
      rachunek,
    3) posiadać udziałów w spółkach z ograniczoną odpowiedzialnością,
    4) posiadać akcji w ilości zapewniającej 2% głosów na walnym zgromadzeniu
      spółki akcyjnej,
    5) być wspólnikami w spółkach cywilnych, jawnych lub komandytowych,
    6) sprawować funkcji w podmiotach, których działalność jest związana z 
      obrotem towarów z zagranicą lub obrotem krajowym towarów pochodzących
      z zagranicy, lub świadczyć pracy na rzecz tych podmiotów albo
      na rzecz przedstawicielstw firm zagranicznych prowadzących działalność
      na terytorium Rzeczypospolitej Polskiej.
 2. Funkcjonariusze Inspekcji Celnej mogą wykonywać dodatkowe zajęcia zarobkowe
   jedynie na zlecenie organów administracji państwowej za zgodą 
   Generalnego Inspektora Celnego lub w zakresie działalności publicystycznej
   i dydaktycznej.
 
                                Art. 35.
 1. W Inspekcji Celnej mogą być zatrudniani pracownicy na stanowiskach nie 
   wymagających wykonywania uprawnień przewidzianych w niniejszej ustawie
   dla funkcjonariuszy Inspekcji Celnej.
 2. Do pracowników nie będących funkcjonariuszami Inspekcji Celnej oraz 
   odbywających praktykę mają zastosowanie przepisy o pracownikach urzędów
   państwowych.
 
                                Art. 36.
 1. Środki finansowe w wysokości 20% dodatkowych wpływów należności budżetowych
   uzyskanych w wyniku przeprowadzonych kontroli oraz 20% 
   wpływów uzyskanych przez Skarb Państwa tytułem przepadku rzeczy pochodzących
   z ujawnionych przez Inspekcję Celną przestępstw przeznacza 
   się na usprawnienie funkcjonowania Inspekcji Celnej i nagrody dla funkcjonariuszy,
   którzy przyczynili się bezpośrednio do uzyskania dodatkowych 
   wpływów budżetowych lub ujawnienia przestępstw.
 2. Minister Finansów, w drodze zarządzenia, określa sposób rozdysponowania
   środków finansowych oraz zasady przyznawania nagród, o których 
   mowa w ust. 1, a także rodzaje wpływów należności budżetowych uznawane
   za dodatkowe w rozumieniu ust. 1.
 
                                Art. 37.
 1. Funkcjonariusze i pracownicy zatrudnieni w Inspekcji Celnej składają co 
   rok oświadczenia o stanie majątkowym swoim i małżonków oraz osób pozostających
   we wspólnym gospodarstwie domowym.
 2. Minister Finansów określa, w drodze zarządzenia, wzór oraz tryb składania 
   oświadczenia, o którym mowa w ust. 1.
                                    
                               Rozdział 8
                   Zmiany w przepisach obowiązujących
                                    
                                Art. 38.
W ustawie z dnia 19 kwietnia 1969 r. - Kodeks postępowania karnego (Dz.U. 
Nr 13, poz. 96, z 1982 r. Nr 16, poz. 124 i Nr 41, poz. 273, z 1983 r. Nr 44, 
poz. 203, z 1985 r. Nr 23, poz. 100 i Nr 31, poz. 138, z 1987 r. Nr 21, poz. 123, 
z 1988 r. Nr 20, poz. 135, z 1989 r. Nr 29, poz. 154 i Nr 34, poz. 180, z 1990 r. 
Nr 34, poz. 198, Nr 43, poz. 251, Nr 53, poz. 306 i Nr 72, poz. 422, z 1991 r. 
Nr 83, poz. 371 i Nr 100, poz. 442, z 1992 r. Nr 24, poz. 101, z 1994 r. Nr 74, 
poz. 332 i Nr 126, poz. 615, z 1995 r. Nr 89, poz. 443 i poz. 444, Nr 95, poz. 
475, z 1996 r. Nr 152, poz. 720 i Nr 155, poz. 756 oraz z 1997 r. Nr 6, poz. 31) 
w art. 265 wprowadza się następujące zmiany:
 1) w § 2 po wyrazach "organy kontroli skarbowej" dodaje się wyrazy "lub Inspekcji
   Celnej";
 2) w § 3 po wyrazach "Organy kontroli skarbowej" dodaje się wyrazy "oraz 
   Inspekcja Celna".
 
                                Art. 39.
W ustawie karnej skarbowej z dnia 26 października 1971 r. (Dz.U. z 1984 r. 
Nr 22, poz. 103, z 1985 r. Nr 23, poz. 100, z 1990 r. Nr 14, poz. 84 i Nr 86, 
poz. 503, z 1991 r. Nr 100, poz. 442 i Nr 107, poz. 458, z 1992 r. Nr 21, poz. 
85 i Nr 68, poz. 341, z 1994 r. Nr 43, poz. 160, Nr 126, poz. 615 i Nr 136, poz. 
703, z 1995 r. Nr 132, poz. 641 oraz z 1996 r. Nr 132, poz. 621, Nr 137, poz. 
640 i Nr 152, poz. 720) wprowadza się następujące zmiany:
 1) w art. 86 wyrazy "karze pieniężnej" zastępuje się wyrazami "karze grzywny 
   do 25 000 zł.";
 2) po art. 86 dodaje się art. 86{1} w brzmieniu:
        "Art. 86{1}. Kto utrudnia funkcjonariuszowi Inspekcji Celnej wszczęcie
                postępowania kontrolnego albo przeprowadzenie 
                czynności kontrolnych, podlega karze grzywny do 25 000 
                zł.";
 3) w art. 128:
    a) w § 1 kropkę zastępuje się przecinkiem i dodaje się wyrazy "a także 
      Generalny Inspektor Celny lub regionalny inspektor celny",
    b) po § 2 dodaje się § 3 w brzmieniu:
      "§ 3. W zakresie dochodzenia prowadzonego przez Inspekcję Celną 
         finansowym organem orzekającym jest właściwy miejscowo i rzeczowo
         urząd celny lub urząd skarbowy.";
 4) w art. 157 w § 1 po wyrazach "Generalny Inspektor Kontroli Skarbowej" 
   dodaje się wyrazy "oraz Generalny Inspektor Celny";
 5) w art. 174 w § 2 dodaje się pkt 3 w brzmieniu:
          "3) w sprawach o przestępstwa i wykroczenia skarbowe związane 
             z obrotem z zagranicą lub obrotem towarami pochodzącymi 
             z zagranicy - Inspekcja Celna.";
 6) w art. 178 w § 1  dodaje się pkt 3 w brzmieniu:
          "3) Minister Finansów, jeżeli postanowienie lub zarządzenie wydał
             Generalny Inspektor Celny, albo Generalny Inspektor 
             Celny, jeśli postanowienie lub zarządzenie zostało wydane 
             przez regionalnego inspektora celnego.";
 7) w art. 186 po § 2 dodaje się § 2{1} w brzmieniu:
     "§2{1}. Jeżeli dochodzenie prowadzi Inspekcja Celna, okres dochodzenia 
         w uzasadnionych wypadkach może być przedłużony na czas oznaczony
         przez Generalnego Inspektora Celnego.".
      
                                Art. 40.
W ustawie z dnia 31 stycznia 1989 r. - Prawo bankowe (Dz.U. z 1992 r. Nr 72, 
poz. 359, z 1993 r. Nr 6, poz. 29, Nr 28, poz. 127 i Nr 134, poz. 646, z 1994 r. 
Nr 80, poz. 369 i Nr 121, poz. 591, z 1995 r. Nr 4, poz. 18 i Nr 133, poz. 654, 
z 1996 r. Nr 10, poz. 61, Nr 75, poz. 357, Nr 90, poz. 406, Nr 106, poz. 496 i 
Nr 149, poz. 703 oraz z 1997 r. Nr 23, poz. 117 i Nr 24, poz. 119) w art. 48{1} 
dotychczasową treść oznacza się jako ust. 1 i dodaje się ust. 2 w brzmieniu:
      "2. Przepis ust. 1 stosuje się odpowiednio do organów inspekcji celnej.".
      
                                Art. 41.
W ustawie z dnia 26 lipca 1991 r. o podatku dochodowym od osób fizycznych 
(Dz.U. z 1993 r. Nr 90, poz. 416 i Nr 134, poz. 646, z 1994 r. Nr 43, poz. 163, 
Nr 90, poz. 419, Nr 113, poz. 547, Nr 123, poz. 602 i Nr 126, poz. 626, z 1995 
r. Nr 5, poz. 25 i Nr 133, poz. 654, z 1996 r. Nr 25, poz. 113, Nr 87, poz. 395, 
Nr 137, poz. 638, Nr 147, poz. 686 i Nr 156, poz. 776 oraz z 1997 r. Nr 28, 
poz. 153 i Nr 30, poz. 164) w art. 30 w ust. 1 w pkt 5 po wyrazach "organom 
kontroli skarbowej," dodaje się wyrazy "organom inspekcji celnej,".
      
                                Art. 42.
W ustawie z dnia 28 września 1991 r. o kontroli skarbowej (Dz.U. Nr 100, 
poz. 442, z 1992 r. Nr 21, poz. 85, z 1996 r. Nr 106, poz. 496 i Nr 152, poz. 
720 oraz z 1997 r. Nr 18, poz. 105) w art. 34b w ust. 3 w pkt 1 po wyrazach 
"organom celnym" dodaje się wyrazy "oraz organom Inspekcji Celnej".
                                    
                                Art. 43.
W ustawie z dnia 2 grudnia 1994 r. - Prawo dewizowe (Dz.U. Nr 136, poz. 
703, z 1995 r. Nr 132, poz. 641 i z 1996 r. Nr 106, poz. 496) wprowadza się 
następujące zmiany:
 1) w art. 22 w ust. 3 po pkt 5 dodaje się pkt 6 w brzmieniu:
          "6) funkcjonariusze Inspekcji Celnej w zakresie kontroli dewizowej
             oraz kontroli dewizowej przesyłek pocztowych.";
 2) w art. 23 po ust. 1 dodaje się ust. 1a w brzmieniu:
      "1a. Uprawnienia kontrolne, o których mowa w ust. 1, przysługują także
         funkcjonariuszom Inspekcji Celnej.".
      
                               Rozdział 9
                     Przepisy przejściowe i końcowe
                                    
                                Art. 44.
 1. Z chwilą utworzenia Generalnego Inspektoratu Celnego pracownicy i funkcjonariusze
   zatrudnieni w Głównym Urzędzie Ceł w Departamencie Generalnego
   Inspektoratu Celnego stają się z mocy niniejszej ustawy pracownikami
   Generalnego Inspektoratu Celnego.
 2. Upoważnia się Generalnego Inspektora Celnego do jednorazowego powołania
   spośród pracowników i funkcjonariuszy, o których mowa w ust. 1, na 
   stanowiska funkcjonariuszy Inspekcji Celnej bez zachowania wymogów 
   określonych w art. 31 ust. 3.
 
                                Art. 45.
Rada Ministrów określi, w drodze rozporządzenia, zakres i sposób wyodrębnienia
dla Inspekcji Celnej składników majątku oraz etatów pozostających dotychczas
w dyspozycji Departamentu Generalnego Inspektoratu Celnego Głównego
Urzędu Ceł.
                                Art. 46.
Ustawa wchodzi w życie z dniem 1 lipca 1997 r.
