



Dz.U. z 2001 r. Nr 76, poz. 812
                                                                               
                                                                               
                                                                               
                                                                               
                                    USTAWA
                           z dnia 22 czerwca 2001 r.
                                       
 o wykonywaniu Konwencji o zakazie prowadzenia badań, produkcji, składowania i
            użycia broni chemicznej oraz o zniszczeniu jej zapasów
                                       
                                       
                                  Rozdział 1
                                Przepisy ogólne
                                       
                                    Art. 1.
Ustawa określa zasady wykonywania na terytorium Rzeczypospolitej Polskiej
zobowiązań wynikających z Konwencji o zakazie prowadzenia badań, produkcji,
składowania i użycia broni chemicznej oraz o zniszczeniu jej zapasów,
sporządzonej w Paryżu w dniu 13 stycznia 1993 r. (Dz.U. z 1999 r. Nr 63, poz.
703), zwanej dalej "Konwencją".
                                       
                                    Art. 2.
1. Przepisy ustawy stosuje się wobec osób fizycznych przebywających na
  terytorium Rzeczypospolitej Polskiej, osób prawnych i jednostek
  organizacyjnych nieposiadających osobowości prawnej oraz innych podmiotów
  mających siedzibę na terytorium Rzeczypospolitej Polskiej, a także
  przedsiębiorców zagranicznych prowadzących na terytorium Rzeczypospolitej
  Polskiej działalność z wykorzystaniem związków chemicznych i ich prekursorów,
  objętych postanowieniami Konwencji.
2. Terytorium Rzeczypospolitej Polskiej stanowią również statki powietrzne
  oraz statki morskie i inne jednostki pływające, o polskiej przynależności
  państwowej.
                                       
                                    Art. 3.
1. Ilekroć w ustawie jest mowa o "broni chemicznej", "toksycznych związkach
  chemicznych", "organicznych związkach chemicznych", "prekursorach", "chemicznych
środkach policyjnych", "obiektach do produkcji broni chemicznej"
  oraz "celach niezabronionych przez Konwencję", pojęcia te należy rozumieć w
  znaczeniu użytym w Konwencji.
2. Użyte w ustawie określenie "zespół eskortujący" oznacza wyrażenie "eskorta
  w kraju" w rozumieniu Konwencji.
                                       
                                  Rozdział 2
                            Zakazy i  ograniczenia
                                       
                                    Art. 4.
Zabrania się na terytorium Rzeczypospolitej Polskiej, z zastrzeżeniem art. 5:
   1) prowadzenia badań, produkcji, wytwarzania, przetwarzania, zużycia lub
     nabywania w jakikolwiek inny sposób, gromadzenia, przechowywania, zbywania
     lub przekazywania komukolwiek broni chemicznej,
   2) używania broni chemicznej,
   3) podejmowania jakichkolwiek przygotowań wojskowych do użycia broni
     chemicznej,
   4) używania chemicznych środków policyjnych jako środka prowadzenia działań
     wojennych,
   5) podżegania lub pomocnictwa w podejmowaniu działalności zabronionej w pkt
     1-4.
                                       
                                    Art. 5.
Produkcja, wytwarzanie, przetwarzanie, zużycie, nabywanie, gromadzenie,
przechowywanie, zbywanie, przekazywanie lub używanie toksycznych związków
chemicznych lub ich prekursorów, wymienionych w Wykazie Nr 1 Załącznika do
Konwencji, dotyczącego związków chemicznych, zwanym dalej "Wykazem 1", może być
prowadzone wyłącznie w celach niezabronionych przez Konwencję i w ilościach
przez nią dozwolonych oraz zgodnie z jej wymogami.
                                       
                                    Art. 6.
1. Produkcja, wytwarzanie, przetwarzanie, zużycie, nabywanie, gromadzenie,
  przechowywanie, zbywanie, przekazywanie lub używanie toksycznych związków
  chemicznych lub ich prekursorów, wymienionych w Wykazie 1, może być
  dokonywane na podstawie pozwolenia.
2. Pozwolenie, o którym mowa w ust. 1, wydaje minister właściwy do spraw
  gospodarki, z zastrzeżeniem ust. 3.
3. Dla jednostek i komórek organizacyjnych podporządkowanych Ministrowi Obrony
  Narodowej oraz przez niego nadzorowanych, a także dla przedsiębiorstw
  państwowych, dla których jest on organem założycielskim, pozwolenie, o którym
  mowa w ust. 1, wydaje Minister Obrony Narodowej.
                                       
                                    Art. 7.
1. Pozwolenie na produkcję, wytwarzanie, przetwarzanie, zużycie, nabywanie,
  gromadzenie, przechowywanie, zbywanie, przekazywanie lub używanie toksycznych
  związków chemicznych lub ich prekursorów, wymienionych w Wykazie 1, jest
  niezależne od wpisu do rejestru przedsiębiorców oraz od koncesji i
  zezwolenia, o których mowa w przepisach o działalności gospodarczej.
2. Udzielenie, odmowa udzielenia, zmiana i cofnięcie pozwolenia lub
  ograniczenie jego zakresu w stosunku do wniosku następuje w drodze decyzji
  administracyjnej.
3. Pozwolenia udziela się na czas oznaczony, nie krótszy niż 2 lata i nie
  dłuższy niż 50 lat.
4. Do udzielenia, odmowy udzielenia, zmiany i cofnięcia pozwolenia lub
  ograniczenia jego zakresu w stosunku do wniosku  stosuje się odpowiednio
  przepisy art. 16, art. 17 ust. 1 i 2, art. 18, art. 20, art. 21 ust. 1-5,
  art. 22, art. 23 i art. 26 ustawy z dnia 19 listopada 1999 r. Prawo
  działalności gospodarczej (Dz.U. Nr 101, poz. 1178, z 2000 r. Nr 86, poz.
  958, Nr 114, poz. 1193 oraz z 2001 r. Nr 49, poz. 509).
                                       
                                    Art. 8.
Minister właściwy do spraw gospodarki określi, w drodze rozporządzenia, tryb
wydawania pozwoleń na produkcję, wytwarzanie, przetwarzanie, zużycie,
nabywanie, gromadzenie, przechowywanie, zbywanie, przekazywanie lub używanie
toksycznych związków chemicznych lub ich prekursorów, wymienionych w Wykazie 1.
Rozporządzenie to określi w szczególności:
   1) wzory wniosków o wydanie pozwolenia na produkcję, wytwarzanie,
     przetwarzanie, nabywanie, gromadzenie, przechowywanie, zbywanie,
     przekazywanie lub używanie toksycznych związków chemicznych lub ich
     prekursorów, wymienionych w Wykazie 1,
   2) dokumenty, które powinny być dołączone do wniosków, o których mowa w pkt
     1,
   3) wzory pozwolenia na produkcję, wytwarzanie, przetwarzanie, nabywanie,
     gromadzenie, przechowywanie, zbywanie, przekazywanie lub używanie
     toksycznych związków chemicznych lub ich prekursorów, wymienionych w
     Wykazie 1.
                                       
                                    Art. 9.
1. Minister Obrony Narodowej określi, w drodze rozporządzenia, zakres i
  szczegółowe warunki produkcji, wytwarzania, przetwarzania, zużycia,
  nabywania, gromadzenia, przechowywania, zbywania, przekazywania i używania
  toksycznych związków chemicznych i ich prekursorów, wymienionych w Wykazie 1,
  w jednostkach i komórkach organizacyjnych jemu podporządkowanych oraz przez
  niego nadzorowanych, a także w przedsiębiorstwach państwowych, dla których
  jest on organem założycielskim. Rozporządzenie to określi w szczególności:
   1) sposób przygotowania wniosków o wydanie pozwolenia na prowadzenie
     działalności, o której mowa w art. 6, oraz dokumenty, które powinny być
     dołączone do wniosków,
   2) jednostki organizacyjne upoważnione do produkcji toksycznych związków
     chemicznych lub ich prekursorów do celów ochronnych,
   3) warunki prowadzenia produkcji toksycznych związków chemicznych lub ich
     prekursorów do celów badawczych, medycznych lub farmaceutycznych,
   4) tryb i terminy przekazywania informacji związanej z produkcją,
     wytwarzaniem, przetwarzaniem, nabywaniem, gromadzeniem, przechowywaniem,
     zbywaniem, przekazywaniem i używaniem toksycznych związków chemicznych i
     ich prekursorów, wymienionych w Wykazie 1,
   5) warunki przeprowadzania szkolenia wojsk z użyciem toksycznych związków
     chemicznych.
2. Minister Obrony Narodowej przekazuje ministrowi właściwemu do spraw
  gospodarki kopie wydanych pozwoleń na  produkcję, wytwarzanie, przetwarzanie,
  nabywanie, gromadzenie, przechowywanie, zbywanie, przekazywanie lub używanie
  w jednostkach i komórkach organizacyjnych, o których mowa w ust. 1,
  toksycznych związków chemicznych lub ich prekursorów.
                                       
                                  Rozdział 3
    Obrót z zagranicą toksycznymi związkami chemicznymi i ich prekursorami
                                       
                                   Art. 10.
1. Dopuszcza się import, eksport oraz tranzyt przez polski obszar celny
  toksycznych związków chemicznych i ich prekursorów wymienionych w Wykazie 1,
  pod warunkiem uzyskania zezwolenia i z zastrzeżeniem art. 11.
2. Zezwolenie na import, eksport oraz tranzyt, o którym mowa w ust. 1, wydaje
  minister właściwy do spraw gospodarki na zasadach i w trybie określonym w
  ustawie z dnia 29 listopada 2000 r. o obrocie z zagranicą towarami,
  technologiami i usługami o znaczeniu strategicznym dla bezpieczeństwa
  państwa, a także dla utrzymania międzynarodowego pokoju i bezpieczeństwa oraz
  o zmianie niektórych ustaw (Dz.U. Nr 119, poz. 1250).
                                       
                                   Art. 11.
1. Eksport, import i tranzyt przez polski obszar celny toksycznych związków
  chemicznych i ich prekursorów, wymienionych w Wykazie 1, do i z państw
  niebędących Stronami Konwencji jest zakazany.
2. Eksport, import i tranzyt przez polski obszar celny toksycznych związków
  chemicznych i ich prekursorów, wymienionych w Wykazie 1, do i z państw
  będących Stronami Konwencji jest dopuszczalny jedynie do celów
  niezabronionych przez Konwencję i w ilościach przez nią dozwolonych oraz
  zgodnie z jej wymogami.
                                       
                                   Art. 12.
1. Eksport, import i tranzyt przez polski obszar celny toksycznych związków
  chemicznych i ich prekursorów, wymienionych w Wykazie Nr 2 Załącznika do
  Konwencji dotyczącego związków chemicznych, zwanym dalej "Wykazem 2", jest
  dopuszczalny tylko do i z państw będących Stronami Konwencji.
2. Eksport, import i tranzyt przez polski obszar celny toksycznych związków
  chemicznych i ich prekursorów, wymienionych w Wykazie Nr 3 Załącznika do
  Konwencji dotyczącego związków chemicznych, zwanym dalej "Wykazem 3", jest
  dopuszczalny tylko do i z państw będących Stronami Konwencji, z zastrzeżeniem
  ust. 3.
3. Eksport, import i tranzyt przez polski obszar celny toksycznych związków
  chemicznych i ich prekursorów, wymienionych w Wykazie 3 z państw będących
  Stronami Konwencji jest dopuszczalny do i z państw niebędących Stronami
  Konwencji, z tym że w przypadku eksportu i tranzytu do tych państw, warunkiem
  jego dopuszczenia jest dostarczenie oświadczenia końcowego użytkownika,
  wydanego przez właściwe władze tych państw.
4. Oświadczenie, o którym mowa w ust. 3, powinno zawierać dane określone w
  art. 23 ust. 4 ustawy z dnia 29 listopada 2000 r. o obrocie z zagranicą
  towarami, technologiami i usługami o znaczeniu strategicznym dla
  bezpieczeństwa państwa, a także dla utrzymania międzynarodowego pokoju i
  bezpieczeństwa oraz o zmianie niektórych ustaw.
                                       
                                  Rozdział 4
                           Deklaracje i ich kontrola
                                       
                                   Art. 13.
1. Minister właściwy do spraw gospodarki prowadzi krajowy system gromadzenia i
  przetwarzania danych związanych z prowadzeniem działalności objętej
  postanowieniami Konwencji oraz przygotowuje projekty deklaracji wymaganych
  przez Konwencję.
2. Projekty deklaracji, o których mowa w ust. 1, minister właściwy do spraw
  gospodarki przekazuje ministrowi właściwemu do spraw zagranicznych.
                                       
                                   Art. 14.
1. Podmioty i przedsiębiorcy, o których mowa w art. 2, prowadzący działalność
  z wykorzystaniem toksycznych związków chemicznych i ich prekursorów, objętych
  postanowieniami Konwencji, są obowiązani przekazywać ministrowi właściwemu do
  spraw gospodarki informacje o tej działalności, związane z:
   1) produkcją, wytwarzaniem, zużyciem, przetwarzaniem, nabywaniem,
     gromadzeniem, przechowywaniem, zbywaniem, przekazywaniem i używaniem
     związków chemicznych wymienionych w Wykazie 1, z uwzględnieniem
     postanowień Części VI Załącznika do Konwencji, dotyczącego stosowania
     Konwencji i weryfikacji,
   2) produkcją, zużyciem, przetwarzaniem lub obrotem związkami chemicznymi
     wymienionymi w Wykazie 2, z uwzględnieniem postanowień Części VII
     Załącznika do Konwencji, dotyczącego stosowania Konwencji i weryfikacji,
   3) produkcją lub obrotem związkami chemicznymi wymienionymi w Wykazie 3, z
     uwzględnieniem postanowień Części VIII Załącznika do Konwencji,
     dotyczącego stosowania Konwencji i weryfikacji,
   4) produkcją określonych organicznych związków chemicznych niewymienionych w
     Wykazie 1, Wykazie 2 i Wykazie 3, z uwzględnieniem postanowień Części IX
     Załącznika do Konwencji dotyczącego stosowania Konwencji i weryfikacji,
   5) obrotem z zagranicą toksycznymi związkami chemicznymi i ich prekursorami,
     wymienionymi w Wykazie 1, Wykazie 2 i Wykazie 3,
   6) posiadaniem chemicznych środków policyjnych.
2. Podmioty i przedsiębiorcy, o których mowa w art. 2, są obowiązani
  przekazywać każdego roku informacje, o których mowa w ust. 1, w terminach:
   1) do dnia 30 września - w przypadku informacji, które dotyczą działalności
     planowanej w następnym roku kalendarzowym,
   2) do dnia 28 lutego - w przypadku informacji, które dotyczą działalności
     prowadzonej w poprzednim roku kalendarzowym.
3. Informacje, o których mowa w ust. 1, powinny być prawdziwe, rzetelne i
  wyczerpujące oraz powinny spełniać wymogi określone w Konwencji.
4. Minister właściwy do spraw gospodarki, w porozumieniu z ministrem właściwym
  do spraw zagranicznych oraz Ministrem Obrony Narodowej określi, w drodze
  rozporządzenia, szczegółowe dane, jakie powinny zawierać informacje, o
  których mowa w ust. 1. Rozporządzenie to określi w szczególności:
   1) wzory deklaracji, które powinny zawierać informacje o działalności z
     wykorzystaniem związków chemicznych i ich prekursorów objętych
     postanowieniami Konwencji,
   2) tryb i terminy przekazywania informacji dla celów przygotowania
     deklaracji.
                                       
                                   Art. 15.
1. Informacje, o których mowa w art. 14 ust. 1-3, podlegają kontroli.
2. Organem właściwym w sprawach kontroli, o której mowa w ust. 1, jest
  minister właściwy do spraw gospodarki, z wyjątkiem jednostek i komórek
  organizacyjnych podporządkowanych Ministrowi Obrony Narodowej oraz przez
  niego nadzorowanych, a także przedsiębiorstw państwowych, dla których jest on
  organem założycielskim.
3. W jednostkach i komórkach organizacyjnych podporządkowanych Ministrowi
  Obrony Narodowej oraz przez niego nadzorowanych, a także w przedsiębiorstwach
  państwowych, dla których jest on organem założycielskim, kontrolę, o której
  mowa w ust. 1, prowadzi Minister Obrony Narodowej.
4. Do kontroli, o której mowa w ust. 1 , stosuje się odpowiednio przepisy
  ustawy z dnia 28 września 1991 r. o kontroli skarbowej (Dz.U.  z 1999 r. Nr
  54, poz. 572, Nr 83, poz. 931, z 2000 r. Nr 70, poz. 816, Nr 104, poz. 1103,
  Nr 116, poz. 1216 oraz z 2001 r. Nr 14, poz. 143) dotyczące postępowania
  kontrolnego oraz przepisy art. 29-31 ustawy z dnia 29 listopada 2000 r. o
  obrocie z zagranicą towarami, technologiami i usługami o znaczeniu
  strategicznym dla bezpieczeństwa państwa, a także dla utrzymania
  międzynarodowego pokoju i bezpieczeństwa oraz o zmianie niektórych ustaw.
                                       
                                  Rozdział 5
                            Działalność inspekcyjna
                                       
                                   Art. 16.
Zespół inspekcyjny, w granicach zadań określonych w Załączniku do Konwencji
dotyczącym jej stosowania i weryfikacji, jest uprawniony do:
   1) wejścia na teren każdego obiektu na terytorium Rzeczypospolitej Polskiej,
     w odniesieniu do którego:
     a) przedstawiono informację lub deklarację w związku z działalnością
       prowadzoną zgodnie z art. VI Konwencji,
     b) zażądano inspekcji na żądanie, zgodnie z art. IX ust. 8 Konwencji,
     c) zostało wszczęte dochodzenie, zgodnie z art. X ust. 9 Konwencji,
   2) prowadzenia innej działalności inspekcyjnej, zgodnie z Konwencją,
   3)  używania sprzętu zatwierdzonego zgodnie z Konwencją, włącznie z
     zainstalowaniem urządzeń służących do stałego monitorowania obiektów,
   4) prowadzenia rozmów z posiadaczem kontrolowanego obiektu lub jego
     przedstawicielem,
   5) przeglądania dokumentów i rejestrów,
   6) pobierania próbek w celu ich analizy.
                                       
                                   Art. 17.
1. Zespołowi inspekcyjnemu towarzyszy zespół eskortujący, powołany przez
  ministra właściwego ze względu na inspekcjonowany obiekt, w uzgodnieniu z
  ministrem właściwym do spraw zagranicznych.
2. Uprawnienia członków zespołu inspekcyjnego, o których mowa w art. 16,
  przysługują odpowiednio członkom zespołu eskortującego.
                                       
                                   Art. 18.
1. Podczas prowadzenia inspekcji kontrolowane podmioty i przedsiębiorcy, o
  których mowa w art. 2, są obowiązani wobec zespołu inspekcyjnego i zespołu
  eskortującego do:
   1) udostępnienia obiektów i urządzeń, w których jest prowadzona działalność
     z wykorzystaniem związków chemicznych i ich prekursorów objętych
     postanowieniami Konwencji,
   2) obecności podczas inspekcji,
   3) udzielania niezbędnych informacji i umożliwienia wglądu w dokumenty i
     rejestry dotyczące zakresu kontroli,
   4) sporządzania kopii żądanych dokumentów i rejestrów,
   5) pobierania próbek albo współdziałania w pobieraniu próbek,
   6) umożliwienia zespołowi inspekcyjnemu korzystania ze środków łączności
     oraz, o ile jest to możliwe, z innych urządzeń znajdujących się w
     kontrolowanym obiekcie,
   7) zapewnienia odpowiednich warunków do pracy, w tym samodzielnych
     pomieszczeń i miejsc do przechowywania dokumentów.
2. Podczas prowadzenia inspekcji stosuje się odpowiednio przepisy art. 17 ust.
  2, 3 i 5 ustawy z dnia 28 września 1991 r. o kontroli skarbowej.
                                       
                                   Art. 19.
Podczas prowadzenia inspekcji kontrolowane podmioty i przedsiębiorcy, o których
mowa w art. 2, mają prawo do:
   1) uczestniczenia w pracach zespołu eskortującego,
   2) składania wyjaśnień i wnoszenia zastrzeżeń podczas prowadzenia inspekcji,
   3) zapoznania się z ustaleniami inspekcji i zgromadzoną dokumentacją,
   4) otrzymania sprawozdania z przeprowadzonej inspekcji oraz zgłoszenia uwag
     do tego sprawozdania,
   5) uczestniczenia w spotkaniach podsumowujących inspekcje oraz zgłaszania
     uwag.
                                       
                                   Art. 20.
1. Koszty związane z przeprowadzeniem inspekcji są ponoszone ze środków
  budżetu państwa, które zapewniają właściwi dysponenci odpowiednich części
  budżetu.
2. Ministrowie właściwi ze względu na prowadzone inspekcje przedstawiają
  ministrowi właściwemu do spraw zagranicznych wniosek o refundację
  poniesionych kosztów, który jest przekazywany do Organizacji do spraw Zakazu
  Broni Chemicznej, zwanej dalej "Organizacją".
                                       
                                   Art. 21.
Rada Ministrów określi, w drodze rozporządzenia, szczegółowy tryb przyjmowania
inspekcji Organizacji na terytorium Rzeczypospolitej Polskiej. Rozporządzenie
to określi w szczególności:
   1) tryb powiadamiania o inspekcji,
   2) sposób ustalania składu zespołu eskortującego,
   3) obowiązki ministra właściwego ze względu na inspekcjonowany obiekt w
     zakresie:
     a) powiadamiania właściwych organów oraz właściciela obiektu o planowanej
       inspekcji,
     b) przygotowania inspekcji,
     c) zapewnienia zespołowi inspekcyjnemu i zespołowi eskortującemu dostępu
       do obiektu objętego inspekcją, transportu do miejsca i z miejsca
       inspekcji, zakwaterowania, pomieszczeń do pracy, tłumaczeń, korzystania
       ze środków łączności oraz opieki medycznej,
     d) zapewnienia przeprowadzenia inspekcji zgodnie z procedurami
       przewidzianymi w Konwencji,
   4) tryb pokrywania kosztów inspekcji oraz występowania do Organizacji w celu
     refundacji poniesionych kosztów.
                                       
                                  Rozdział 6
                              Ochrona informacji
                                       
                                   Art. 22.
1. Informacje uzyskane w związku z realizacją postanowień Konwencji, oznaczone
  klauzulą "OPCW restricted", podlegają ochronie i są udostępniane na zasadach
  określonych w ustawie z dnia 22 stycznia 1999 r. o ochronie informacji
  niejawnych (Dz.U. Nr 11, poz. 95, z 2000 r. Nr 12, poz. 136, Nr 39, poz. 162
  oraz z 2001 r. Nr 22, poz. 247 i Nr 27, poz. 298), dla informacji niejawnych
  opatrzonych klauzulą "zastrzeżone".
2. Informacje uzyskane w związku z realizacją postanowień Konwencji, oznaczone
  klauzulą "OPCW protected", podlegają ochronie i są udostępniane na zasadach
  określonych w ustawie, o której mowa w ust. 1, dla informacji niejawnych
  opatrzonych klauzulą "poufne".
3. Informacje uzyskane w związku z realizacją postanowień Konwencji, oznaczone
  klauzulą "OPCW highly protected", podlegają ochronie i są udostępniane na
  zasadach określonych w ustawie, o której mowa w ust. 1, dla informacji
  niejawnych opatrzonych klauzulą "tajne".
4. Informacje uzyskane od podmiotów i przedsiębiorców, o których mowa w art.
  2, w związku z obowiązkiem ustanowionym w art. 14, oraz oznaczone
  odpowiednimi klauzulami, podlegają ochronie i są udostępniane na zasadach
  określonych w ustawie, o której mowa w ust. 1, odpowiednio do przyznanej
  klauzuli.
                                       
                                  Rozdział 7
                 Kompetencje organów administracji publicznej
                                       
                                   Art. 23.
1. Funkcje Organu Krajowego, o którym mowa w Konwencji, wykonuje minister
  właściwy do spraw zagranicznych.
2. Do zadań ministra właściwego do spraw zagranicznych, jako Organu Krajowego,
  należy:
   1) opracowywanie i realizacja założeń polityki Rzeczypospolitej Polskiej
     wobec Organizacji,
   2) utrzymywanie kontaktów z Organizacją oraz z innymi państwami będącymi
     Stronami Konwencji w sprawach związanych z realizacją jej postanowień,
   3) współuczestniczenie w przyjmowaniu inspekcji Organizacji na terytorium
     Rzeczypospolitej Polskiej,
   4) koordynowanie działań podejmowanych na terytorium Rzeczypospolitej
     Polskiej w związku z wykonywaniem zobowiązań wynikających z Konwencji,
   5) udzielanie państwom będącym Stronami Konwencji, w porozumieniu z
     Ministrem Obrony Narodowej, za pośrednictwem Organizacji, pomocy innym w
     przypadku zagrożenia użyciem lub użycia przeciwko nim broni chemicznej,
     zgodnie z postanowieniami Konwencji.
                                       
                                   Art. 24.
1. Minister właściwy do spraw gospodarki nadzoruje działalność związaną z
  realizacją postanowień Konwencji na terytorium Rzeczypospolitej Polskiej.
2. Nadzorując działalność, o której mowa w ust. 1, minister właściwy do spraw
  gospodarki:
   1) prowadzi krajowy system gromadzenia i przetwarzania danych związanych z
     działalnością, o której mowa w art. 5-12, a także przygotowuje projekty
     deklaracji wymaganych przez Konwencję oraz przekazuje je ministrowi
     właściwemu do spraw zagranicznych,
   2) kontroluje działalność podmiotów i przedsiębiorców, o których mowa w art.
     2, w sferze realizacji Konwencji na terytorium Rzeczypospolitej Polskiej,
     z wyłączeniem jednostek i komórek organizacyjnych podporządkowanych
     Ministrowi Obrony Narodowej oraz przez niego nadzorowanych, a także
     przedsiębiorstw państwowych, dla których jest on organem założycielskim; w
     szczególności zapewnia kontrolę obrotu z zagranicą toksycznymi związkami
     chemicznymi i ich prekursorami, wymienionymi w Wykazie 1, Wykazie 2 i
     Wykazie 3,
   3) zapewnia, we współpracy z Ministrem Obrony Narodowej, możliwość
     prowadzenia analiz chemicznych związanych z realizacją postanowień
     Konwencji,
   4) prowadzi, we współpracy z ministrem właściwym do spraw zagranicznych,
     Ministrem Obrony Narodowej oraz ministrem właściwym do spraw wewnętrznych,
     działalność związaną z przygotowywaniem, przyjmowaniem i prowadzeniem
     inspekcji Organizacji na terytorium Rzeczypospolitej Polskiej, z
     wyłączeniem jednostek i komórek organizacyjnych podporządkowanych
     Ministrowi Obrony Narodowej oraz przez niego nadzorowanych, a także
     przedsiębiorstw państwowych, dla których jest on organem założycielskim,
     jak również organów i jednostek organizacyjnych podległych i nadzorowanych
     przez ministra właściwego do spraw wewnętrznych.
                                       
                                   Art. 25.
1. Minister Obrony Narodowej zapewnia realizację postanowień Konwencji przez
  jednostki i komórki organizacyjne jemu podporządkowane oraz przez niego
  nadzorowane, a także przedsiębiorstwa państwowe, dla których jest on organem
  założycielskim, poprzez:
   1) kontrolowanie realizacji postanowień Konwencji,
   2) zapewnianie, we współpracy z ministrem właściwym do spraw gospodarki,
     możliwości prowadzenia analiz chemicznych związanych z realizacją
     postanowień Konwencji,
   3) prowadzenie, we współpracy z ministrem właściwym do spraw zagranicznych,
     ministrem właściwym do spraw gospodarki oraz ministrem właściwym do spraw
     wewnętrznych, działalności związanej z przygotowywaniem, przyjmowaniem i
     prowadzeniem inspekcji Organizacji.
2. Minister Obrony Narodowej może wydzielać, na wniosek ministra właściwego do
  spraw zagranicznych, w ramach posiadanych sił i środków przeznaczonych do
  obrony przed bronią chemiczną, ich część w celu udzielenia, za pośrednictwem
  Organizacji, pomocy innym państwom będącym Stronami Konwencji, w przypadku
  zagrożenia użyciem lub użycia przeciwko nim broni chemicznej.
                                       
                                   Art. 26.
1. Minister właściwy do spraw wewnętrznych sprawuje kontrolę realizacji
  postanowień Konwencji w podległych mu i nadzorowanych przez niego organach i
  jednostkach organizacyjnych, a także określa zadania tych organów i jednostek
  w tym zakresie.
2. Minister właściwy do spraw wewnętrznych zapewnia:
   1) przeprowadzanie kontroli granicznej zespołów inspekcyjnych według zasad
     przyjętych dla personelu dyplomatycznego w wyznaczonych przejściach
     granicznych,
   2) bezpieczeństwo członkom zespołów inspekcyjnych w czasie pobytu na
     terytorium Rzeczypospolitej Polskiej oraz w czasie przemieszczania się,
   3) prowadzenie, we współpracy z ministrem właściwym do spraw zagranicznych i
     ministrem właściwym do spraw gospodarki, działalności związanej z
     przygotowaniem, przyjmowaniem i prowadzeniem inspekcji Organizacji w
     podległych mu i nadzorowanych przez niego jednostkach organizacyjnych.
                                       
                                  Rozdział 8
                                Przepisy karne
                                       
                                   Art. 27.
Kto używa chemicznych środków policyjnych jako środka prowadzenia działań
wojennych,
 podlega karze pozbawienia wolności od roku do lat 10.
                                       
                                   Art. 28.
1. Kto bez wymaganego pozwolenia lub wbrew jego warunkom, w celach
  niezabronionych przez Konwencję, produkuje, wytwarza, przetwarza, nabywa,
  gromadzi, przechowuje, zbywa, przekazuje, używa lub posiada toksyczne związki
  chemiczne lub ich prekursory, wymienione w Wykazie 1,
  podlega grzywnie, karze ograniczenia wolności albo karze pozbawienia wolności
od 3 miesięcy do lat 5.
2. Tej samej karze podlega, kto toksyczne związki chemiczne lub ich
  prekursory, wymienione w Wykazie 1, przekazuje osobie nieuprawnionej.
                                       
                                   Art. 29.
Kto bez wymaganego zezwolenia lub wbrew jego warunkom dokonuje obrotu z
zagranicą toksycznymi związkami chemicznymi lub ich prekursorami, wymienionymi
w Wykazie 1,
   podlega  grzywnie,  karze ograniczenia wolności albo karze pozbawienia  wolności
od 3 miesięcy do lat 5.
                                       
                                   Art. 30.
1. Kto nie dopełnia obowiązku informowania uprawnionego organu bądź udziela
  informacji nieprawdziwych o prowadzonej działalności związanej z
  wykorzystaniem toksycznych związków chemicznych lub ich prekursorów, objętych
  postanowieniami Konwencji,
     podlega grzywnie, karze ograniczenia wolności albo karze pozbawienia wolności
od 3 miesięcy do lat 5.
2. Jeżeli sprawca czynu określonego w ust 1 działa nieumyślnie,
     podlega grzywnie, karze ograniczenia wolności albo karze pozbawienia
     wolności do roku.
                                       
                                   Art. 31.
Kto odmawia dopuszczenia zespołu inspekcyjnego lub zespołu eskortującego do
kontrolowanego obiektu, udziela nieprawdziwych informacji członkom tych
zespołów albo w inny sposób uniemożliwia lub utrudnia przeprowadzenie
inspekcji,
podlega grzywnie, karze ograniczenia wolności albo karze pozbawienia wolności
do lat 3.
                                       
                                   Art. 32.
W razie skazania za przestępstwo określone w art. 27-29 sąd może orzec
przepadek towarów, technologii oraz innych przedmiotów służących lub
przeznaczonych do popełnienia przestępstwa albo pochodzących bezpośrednio lub
pośrednio z przestępstwa, nie wyłączając środków płatniczych, papierów
wartościowych i wartości dewizowych oraz innych korzyści majątkowych, chociażby
nie stanowiły one własności sprawcy.
                                  Rozdział 9
                        Przepisy przejściowe i końcowe
                                       
                                   Art. 33.
Podmioty i przedsiębiorcy prowadzący w dniu wejścia w życie ustawy działalność
bez pozwolenia, o którym mowa w art. 6 ust. 1, mogą w terminie 30 dni od dnia
wejścia w życie ustawy wystąpić do właściwego organu o wydanie wymaganego
pozwolenia.
                                       
                                   Art. 34.
Ustawa wchodzi w życie po upływie 3 miesięcy od dnia ogłoszenia.
 
 
 
 
 
 
