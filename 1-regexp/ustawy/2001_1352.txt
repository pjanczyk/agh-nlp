



Dz.U. z 2001 r. Nr 110, poz. 1188
                                      
                                      
                                      
                                      
                                   USTAWA
                         z dnia 24 sierpnia 2001 r.
                                      
          o ochronie przed przywozem na polski obszar celny towarów
                           po cenach dumpingowych
                                      
                                      
                                   Dział I
                               Przepisy ogólne
                                      
                                   Art. 1.
1. Ustawa określa środki ochronne przed wyrządzającym szkodę przemysłowi
  krajowemu przywozem na polski obszar celny towarów po cenach dumpingowych,
  zwane dalej "środkami antydumpingowymi", oraz zasady i tryb postępowania w
  sprawie stosowania tych środków, zwanego dalej "postępowaniem
  antydumpingowym".
2. Jeżeli krajem eksportu towaru będącego przedmiotem postępowania jest kraj
  będący członkiem Światowej Organizacji Handlu (WTO), środki antydumpingowe
  i postępowanie antydumpingowe określone w ustawie będą stosowane z
  zachowaniem wymogów określonych w Porozumieniu WTO o stosowaniu Artykułu VI
  Układu ogólnego w sprawie taryf celnych i handlu 1994.
3. W sprawach nieuregulowanych w ustawie do postępowania antydumpingowego
  stosuje się odpowiednio przepisy Kodeksu postępowania administracyjnego.
                                      
                                   Art. 2.
1. Postanowienia, decyzje i rozporządzenia, o których mowa w ustawie, przed
  ich wydaniem opiniowane są przez Prezesa Urzędu Ochrony Konkurencji i
  Konsumentów. Przepisów art. 106 § 2 i 5 Kodeksu postępowania
  administracyjnego nie stosuje się.
2. Obwieszczenia o postanowieniach i decyzjach wraz z uzasadnieniem są
  ogłaszane w Dzienniku Urzędowym Rzeczypospolitej Polskiej "Monitor Polski
  B".
3. Minister właściwy do spraw gospodarki doręcza niezwłocznie ogłoszone
  rozporządzenia organom kraju eksportu, natomiast postanowienia i decyzje
  doręcza wszystkim uczestniczącym w postępowaniu stronom.
                                   Art. 3.
Użyte w ustawie określenia oznaczają:
   1) towar podobny - towar, który jest jednakowy pod każdym względem w
     stosunku do towaru objętego postępowaniem antydumpingowym, lub w razie
     braku takiego towaru - inny towar, który, pomimo że nie jest jednakowy
     pod każdym względem, ma cechy ściśle odpowiadające cechom towaru
     objętego postępowaniem antydumpingowym,
   2) szkoda - istotną szkodę wyrządzoną przemysłowi krajowemu; za szkodę
     uważa się również groźbę wyrządzenia istotnej szkody, jak też istotne
     opóźnienie w powstaniu przemysłu krajowego,
   3) przemysł krajowy - ogół producentów wytwarzających towar podobny na
     terytorium Rzeczypospolitej Polskiej lub tych spośród producentów,
     których łączna produkcja stanowi znaczącą część produkcji krajowej tego
     towaru; w przypadku gdy producenci są powiązani z zagranicznymi
     eksporterami lub krajowymi importerami albo sami są importerami towaru
     będącego przedmiotem postępowania - przez przemysł krajowy można
     rozumieć pozostałych producentów krajowych wytwarzających towar podobny,
   4) producenci powiązani - producentów powiązanych z zagranicznymi
     eksporterami lub krajowymi importerami w jeden z następujących sposobów:
     a) jeden z nich bezpośrednio lub pośrednio kontroluje drugiego,
     b) obaj są bezpośrednio lub pośrednio kontrolowani przez osobę trzecią,
     c) obaj bezpośrednio lub pośrednio kontrolują osobę trzecią
     -     pod warunkiem, że istnieje uzasadnione przekonanie lub
       podejrzenie, że na skutek powiązań dany producent postępuje odmiennie
       od producentów niemających powiązań,
   5) osoba kontrolująca drugą osobę - przedsiębiorcę uczestniczącego w
     obrocie, który prawnie lub faktycznie może ukierunkować lub ograniczyć
     postępowanie drugiego przedsiębiorcy,
   6) sprzedaż w zwykłym obrocie handlowym - każdą sprzedaż dokonaną przez
     producenta towaru objętego postępowaniem antydumpingowym, na warunkach
     ogólnie przyjętych w jego kraju, z wyjątkiem sprzedaży:
     a) po cenach niższych od kosztów produkcji w rozumieniu art. 8,
     b) między osobami powiązanymi w rozumieniu pkt 4,
     c) między stronami, które dokonują rozliczeń w ramach umowy barterowej,
       umowy clearingu, umowy offsetowej lub innej umowy polegającej na
       wzajemnych świadczeniach niepieniężnych,
   7) środki antydumpingowe - tymczasowe i ostateczne cła antydumpingowe oraz
     zobowiązania cenowe; tymczasowe i ostateczne cła antydumpingowe stanowią
     należności celne przywozowe w rozumieniu przepisów prawa celnego,
   8) strony:
        a) zagranicznych producentów lub eksporterów towaru objętego
         postępowaniem antydumpingowym, krajowych importerów tego towaru lub
         organizacje oraz zrzeszenia przedsiębiorców, jeżeli większość ich
         członków jest zagranicznymi producentami lub eksporterami albo
         krajowymi importerami danego towaru,
        b) organy kraju eksportu,
        c) krajowych producentów lub organizacje oraz zrzeszenia producentów,
         jeżeli większość ich członków jest producentami towaru podobnego,
        d) producentów wykorzystujących w procesie produkcji towar objęty
         postępowaniem lub ich organizacje, lub organizacje konsumenckie,
        e) inne krajowe lub zagraniczne osoby fizyczne lub prawne, które
         wykażą swój bezpośredni interes materialny lub inny prawem
         chroniony interes w badanej sprawie.
   9) kraj eksportu - kraj pochodzenia towaru w rozumieniu przepisów prawa
     celnego; jeżeli nie można ustalić kraju pochodzenia towaru jest nim kraj
     wysyłki; za kraj eksportu nie może być uznany kraj, przez którego obszar
     towar jest przewożony,
  10) badany okres - okres, w odniesieniu do którego prowadzi się badanie,
     czy przywóz na polski obszar celny został dokonany po cenach
     dumpingowych i czy wyrządził on szkodę; okres ten dla ustalenia dumpingu
     powinien wynosić 12 miesięcy, a w szczególnych przypadkach może być
     krótszy, ale nie może wynosić mniej niż 6 miesięcy bezpośrednio
     poprzedzających dzień wszczęcia postępowania antydumpingowego i jest
     określany szczegółowo w postanowieniu o wszczęciu postępowania
     antydumpingowego,
  11)    nieznaczny przywóz - przywóz na polski obszar celny po cenach
     dumpingowych z jednego kraju stanowiący mniej niż 3% przywozu towaru
     podobnego, chyba że kraje, których udział każdego z nich wynosi mniej
     niż 3% takiego przywozu osiągną łączny udział przekraczający 7% przywozu
     towaru podobnego.
  
                                   Art. 4.
1. Środki antydumpingowe mogą być zastosowane wobec towaru objętego
  postępowaniem antydumpingowym jedynie wówczas, gdy w wyniku postępowania
  zostanie stwierdzone, że przez dopuszczenie towaru do obrotu na polskim
  obszarze celnym po cenie dumpingowej wyrządzana jest szkoda przemysłowi
  krajowemu.
2. Towar uważa się za dopuszczony do obrotu na polskim obszarze celnym po
  cenie dumpingowej, jeżeli jego cena eksportowa jest niższa od wartości
  normalnej.
3. Przy ustanawianiu środków antydumpingowych będzie brana pod uwagę
  szczególna sytuacja krajów rozwijających się będących członkami WTO.
                                   Art. 5.
Zastosowanie środków antydumpingowych wymaga rozważenia interesu publicznego,
którego ocena obejmuje w szczególności interes przemysłu krajowego, na rzecz
którego toczy się postępowanie, interes użytkowników oraz konsumentów towaru
objętego postępowaniem, jak również skutki nałożenia ceł w sferze
konkurencji.
                                      
                                  Dział II
           Wartość normalna, cena eksportowa, dumping oraz szkoda
                                      
                                 Rozdział I
            Określenie wartości normalnej oraz marginesu dumpingu
                                      
                                   Art. 6.
1. Wartość normalną towaru objętego postępowaniem antydumpingowym, zwaną
  dalej "wartością normalną", ustala się, z zastrzeżeniem wyjątków
  przewidzianych w ustawie, na podstawie cen sprzedaży towaru podobnego,
  faktycznie zapłaconych lub należnych w zwykłym obrocie handlowym, gdy jest
  on przeznaczony do konsumpcji w kraju eksportu.
2. Jeżeli w kraju eksportu nie produkuje się towaru podobnego lub nie można
  ustalić dla niego porównywalnej ceny, to wartość normalną tego towaru można
  ustalić na podstawie porównywalnej ceny zapłaconej lub należnej w zwykłym
  obrocie handlowym za ten towar przeznaczony do konsumpcji w kraju
  pochodzenia.
3. W przypadku gdy zagraniczny eksporter nie produkuje lub nie sprzedaje
  podobnych towarów w zwykłym obrocie handlowym w kraju eksportu, wartość
  normalną można ustalić na podstawie cen towaru podobnego, stosowanych w
  kraju eksportu przez innych sprzedawców lub producentów.
4. Ceny stosowane pomiędzy stronami, które są ze sobą powiązane lub zawarły
  jedną z umów, o których mowa w art. 3 pkt 6 lit. c), nie mogą być uznane za
  płacone w zwykłym obrocie handlowym i nie można ich wykorzystać do
  ustalenia wartości normalnej, chyba że zostanie wykazane, iż powiązanie to
  nie wywiera wpływu na ceny stosowane między tymi stronami.
                                   Art. 7.
1. W przypadku gdy towar nie jest sprzedawany w zwykłym obrocie handlowym na
  rynku kraju eksportu towaru bądź jest sprzedawany w wielkościach
  niewystarczających lub gdy z powodu szczególnej sytuacji rynkowej sprzedaż
  ta nie pozwala na dokonanie właściwego porównania, wartość normalną towaru
  podobnego ustala się na podstawie:
   1) porównywalnej ceny w eksporcie, w zwykłym obrocie handlowym, do kraju
     trzeciego, pod warunkiem że cena ta jest reprezentatywna, lub
   2) kosztów wytwarzania w kraju pochodzenia towaru, powiększonych w
     rozsądnym zakresie o koszty sprzedaży, koszty ogólnego zarządu i
     wszelkie inne koszty oraz o kwotę zysku (wartość normalna konstruowana).
2. Sprzedaż towaru podobnego z przeznaczeniem do konsumpcji na rynku kraju
  eksportu lub sprzedaż do kraju trzeciego wykorzystuje się do ustalenia
  wartości normalnej, jeżeli stanowi ona co najmniej 5% wielkości sprzedaży
  danego towaru na polski obszar celny. Sprzedaż w mniejszych ilościach może
  być wykorzystana do ustalenia wartości normalnej, jeżeli stosowane ceny
  zostaną uznane za reprezentatywne dla danego rynku.
                                   Art. 8.
1. W przypadku gdy sprzedaż towaru podobnego na rynku kraju eksportu lub
  jego sprzedaż do kraju trzeciego następuje po cenach niższych od
  jednostkowych kosztów wytwarzania, powiększonych o koszty bezpośrednio
  związane ze sprzedażą, koszty ogólnego zarządu i wszelkie inne koszty, może
  ona być traktowana jako niedokonana w zwykłym obrocie handlowym z uwagi na
  cenę i może być pominięta przy ustalaniu wartości normalnej wyłącznie w
  przypadku stwierdzenia, że sprzedaż ta była dokonywana:
   1) w dłuższym okresie w znacznych ilościach, oraz
   2) po cenach nie gwarantujących pełnego pokrycia kosztów w rozsądnym
     okresie.
2. Za dłuższy okres uznaje się zazwyczaj okres 12 miesięcy, nie mniej jednak
  niż 6 miesięcy.
3. Sprzedaż po cenach niższych od jednostkowych kosztów wytwarzania, o
  których mowa w ust. 1, uznaje się za dokonaną w znacznych ilościach w
  dłuższym
  okresie, jeżeli stwierdzi się że:
   1) cena średnia ważona sprzedaży w transakcjach objętych badaniem jest
     niższa od ważonych kosztów przeciętnych ustalonych na podstawie kosztów,
     o których mowa w ust. 1, lub
   2) wielkość sprzedaży poniżej kosztów, o których mowa w ust. 1, jest nie
     mniejsza niż 20% sprzedaży wykorzystanej do ustalenia wartości
     normalnej.
4. Jeżeli w chwili sprzedaży, ceny towaru podobnego stosowane na rynku kraju
  eksportu lub w sprzedaży do kraju trzeciego są niższe od kosztów, o których
  mowa w ust. 1, lecz w badanym okresie przewyższają ważone koszty
  przeciętne, to ceny te uważa się za gwarantujące pełne pokrycie kosztów w
  rozsądnym okresie.
                                   Art. 9.
1. Koszty, o których mowa w art. 8 ust. 1, ustala się na podstawie
  dokumentacji księgowej producenta lub eksportera objętego postępowaniem,
  pod warunkiem że dokumentacja ta prowadzona jest zgodnie z ogólnie
  przyjętymi zasadami rachunkowości kraju eksportu i zapisy w niej zawarte
  właściwie dokumentują koszty związane z produkcją i sprzedażą towaru
  objętego postępowaniem. Przedstawione dowody dotyczące właściwego podziału
  kosztów uwzględnia się pod warunkiem, że zostanie wykazane, iż taki podział
  był rzeczywiście stosowany w przeszłości przez producenta lub eksportera.
2. Wielkość kosztów związanych ze sprzedażą, kosztów ogólnego zarządu i
  wszelkich innych kosztów oraz kwot zysku ustala się na podstawie danych
  faktycznych odnoszących się do produkcji i sprzedaży towarów podobnych
  zagranicznego producenta lub eksportera objętego postępowaniem
  antydumpingowym w zwykłym obrocie handlowym.
3. W przypadku gdy nie można ustalić wielkości kosztów, o których mowa w
  art. 8 ust. 1, lub zysku, przy pomocy metody określonej w ust. 2, wielkości
  te ustala się na podstawie:
   1) faktycznych kosztów lub zysków poniesionych lub zrealizowanych przez
     producenta lub eksportera przy produkcji lub sprzedaży na rynku kraju
     pochodzenia towaru należącego do tej samej kategorii co towar podobny,
   2) średniej ważonej faktycznych kosztów lub zysków poniesionych lub
     zrealizowanych przez innych eksporterów lub producentów objętych
     postępowaniem antydumpingowym w zakresie produkcji i sprzedaży towaru
     podobnego na rynku w kraju pochodzenia,
   3) innej rozsądnej metody, pod warunkiem że ustalona przy jej stosowaniu
     marża zysku nie przekroczy zysku zwykle uzyskiwanego przez innych
     zagranicznych eksporterów lub producentów towarów tej samej kategorii na
     rynku kraju pochodzenia towaru podobnego.
4. Dowody dotyczące właściwego podziału kosztów uwzględnia się pod
  warunkiem, że zostanie wykazane, iż taki podział był rzeczywiście stosowany
  w przeszłości przez producenta lub eksportera, w szczególności przy:
   1) ustalaniu okresów amortyzacji,
   2) przeszacowaniu wartości aktywów,
   3) korzystaniu z ulg z tytułu wydatków inwestycyjnych,
   4) innych kosztów związanych z rozwojem.
5. W razie niemożności zastosowania metody podziału kosztów stosowanej przez
  stronę objętą postępowaniem, stosuje się metodę podziału kosztów w
  proporcji do obrotów.
6. Koszty koryguje się odpowiednio o:
   1) jednorazowe nakłady związane z bieżącą lub przyszłą produkcją,
   2) koszty poniesione w związku z możliwą w badanym okresie koncentracją
     kosztów rozruchu nowych urządzeń produkcyjnych, które wymagały znacznych
     nakładów inwestycyjnych.
7. Korekta kosztów z tytułu rozruchu powinna odzwierciedlać koszty na koniec
  okresu rozruchu lub w przypadku gdy okres ten wykracza poza badany okres,
  koszty, jakie rozsądnie można przyjąć na koniec okresu badanego w świetle
  innych dowodów zgromadzonych w postępowaniu.
                                  Art. 10.
1. W przypadku gdy krajem eksportu towaru objętego postępowaniem
  antydumpingowym jest kraj o gospodarce nierynkowej, wartość normalną tego
  towaru można ustalić na podstawie:
   1) ceny zapłaconej lub należnej w zwykłym obrocie handlowym za towar
     podobny, gdy jest on przeznaczony do konsumpcji w odpowiednim kraju
     trzecim o gospodarce rynkowej,
   2) ceny w eksporcie z kraju trzeciego o gospodarce rynkowej zapłaconej lub
     należnej w zwykłym obrocie handlowym do innych krajów, łącznie z
     Rzecząpospolitą Polską,
   3) ceny faktycznie zapłaconej lub należnej na polskim obszarze celnym za
     krajowy towar podobny, w miarę potrzeby odpowiednio zmodyfikowanej, tak
     aby uwzględniała odpowiednią marżę zysku w danym sektorze,
   4) jakiejkolwiek innej rozsądnej podstawie, a w szczególności na podstawie
     wartości konstruowanej w warunkach gospodarki rynkowej kraju trzeciego.
2. Wyboru kraju trzeciego, o którym mowa w ust. 1, dokonuje się na podstawie
  informacji o warunkach produkcji towaru podobnego w tym kraju, w
  szczególności dotyczących procesu i skali produkcji towaru podobnego oraz z
  uwzględnieniem wszelkich dostępnych informacji o warunkach rynkowych
  istniejących w tym kraju w badanym okresie i po porównaniu ich z warunkami
  w kraju objętym postępowaniem antydumpingowym. Jeżeli jest to możliwe,
  wyboru dokonuje się spośród krajów o gospodarce rynkowej objętych tym samym
  postępowaniem antydumpingowym.
3. Minister właściwy do spraw gospodarki, niezwłocznie po wszczęciu
  postępowania antydumpingowego, poinformuje zagranicznych eksporterów i
  krajowych importerów oraz ich organizacje i zrzeszenia, władze kraju
  eksportu oraz wnioskodawcę lub wnioskodawców o wyborze kraju trzeciego o
  gospodarce rynkowej, wyznaczając termin co najmniej 10 dni na zgłoszenie
  uwag w sprawie tego wyboru.
4. Rada Ministrów może określić, w drodze rozporządzenia, kraje o gospodarce
  nierynkowej oraz przypadki, w których poszczególni zagraniczni eksporterzy
  lub producenci z krajów o gospodarce nierynkowej mogą wystąpić o uznanie
  ich za podmioty działające na zasadach gospodarki rynkowej. Wydając
  rozporządzenie Rada Ministrów weźmie pod uwagę w szczególności, czy w kraju
  eksportu sektor państwowy posiada dominujący udział w handlu lub w
  ustalaniu ceny towaru, którego postępowanie antydumpingowe dotyczy.
                                  Art. 11.
1. Za cenę eksportową towaru uważa się cenę faktycznie zapłaconą lub należną
  za towar przywożony z kraju eksportu na polski obszar celny.
2. W przypadku braku możliwości ustalenia ceny eksportowej zgodnie z ust. 1
  lub gdy stwierdzona zostanie jej niewiarygodność z powodu istnienia
  powiązania lub zawarcia jednej z umów, o których mowa w art. 3 pkt 6 lit.
  c), pomiędzy zagranicznym eksporterem i krajowym importerem lub stroną
  trzecią, cenę eksportową ustala się:
   1) na podstawie ceny, po której towar przywożony na polski obszar celny
     sprzedaje się pierwszemu nabywcy z nim niepowiązanemu,
   2) na innej uzasadnionej podstawie (cena eksportowa konstruowana) - w
     przypadku gdy towar nie jest sprzedawany nabywcy z nim niepowiązanemu
     albo nie jest sprzedawany w stanie, w jakim został przywieziony.
   
                                  Art. 12.
1. Margines dumpingu stanowi kwotę, o jaką wartość normalna przewyższa cenę
  eksportową.
2. Porównywanie ceny eksportowej z wartością normalną dokonywane jest na tym
  samym poziomie obrotu, zazwyczaj na poziomie cen zbytu producenta, w
  odniesieniu do transakcji sprzedaży dokonanych możliwie w jak najbardziej
  zbliżonych terminach oraz z uwzględnieniem różnic wpływających na
  porównywalność cen.
                                  Art. 13.
1. W celu zapewnienia porównywalności, o której mowa w art. 12 ust. 2,
  dokonuje się korekty z tytułu różnic czynników, które zostały zgłoszone i
  mogą wpłynąć na ceny oraz ich porównywalność.
2. Korekta, o której mowa w ust. 1, powinna uwzględniać w szczególności:
   1) właściwości fizyczne towaru objętego postępowaniem antydumpingowym i
     towaru podobnego, z tym że rozmiary korekty powinny odpowiadać stosownej
     ocenie różnicy wartości rynkowej wynikającej z różnic fizycznych,
   2) należności celne i podatki; w tym przypadku dokonuje się korekty
     wartości normalnej o kwotę odpowiadającą wszelkim należnościom celnym i
     podatkom pośrednim od towaru podobnego lub jego fizycznych składników,
     jakim towar ten podlega w razie przeznaczenia do konsumpcji w kraju
     eksportu, a nie pobranym bądź zwracanym w związku z przywozem na polski
     obszar celny,
   3) rabaty i wielkość sprzedaży; w tym przypadku dokonuje się korekty z
     tytułu różnic w wielkości rabatów, w tym rabatów przyznawanych w związku
     z wielkością sprzedaży, jeżeli te zależności są należycie określone i
     bezpośrednio związane ze sprzedażą objętą postępowaniem antydumpingowym;
     korekty można dokonać także z tytułu odroczonych rabatów, pod warunkiem
     że roszczenie ma podstawę w praktyce ustalonej w poprzednich okresach, w
     tym w zależności od spełnienia wymagań warunkujących przyznanie rabatu,
   4) poziom obrotu; korekty z tytułu różnic w poziomach obrotu, w tym z
     tytułu wszelkich różnic, jakie mogą występować w sprzedaży towaru
     badanego na zasadach "OEM", tj. z przejęciem przez nabywcę niektórych
     obowiązków producenta, dokonuje się, jeśli zostanie wykazane, że w sieci
     dystrybucji na obu rynkach cena eksportowa, w tym konstruowana cena
     eksportowa, występuje na innym poziomie obrotu niż wartość normalna, zaś
     różnica wpływa na porównywalność ceny, co odzwierciedlają stałe i
     znaczące różnice funkcji i cen na różnych poziomach obrotu na rynku
     wewnętrznym kraju eksportu; kwota korekty powinna być oparta na wartości
     rynkowej właściwych różnic,
   5) transport, ubezpieczenie, przeładunek, załadunek i koszty dodatkowe;
     korekty dokonuje się z tytułu różnic w kosztach bezpośrednio związanych
     z tymi operacjami i poniesionych z tytułu dostarczenia towaru z obiektu
     zagranicznego eksportera do nabywcy niebędącego nabywcą zależnym, jeżeli
     koszty te są uwzględnione w pobieranych cenach,
   6) opakowanie; korekty dokonuje się z tytułu różnic w kosztach
     bezpośrednio związanych z opakowaniem danego towaru,
   7) kredyt; korekty dokonuje się z tytułu różnic w kosztach kredytów
     udzielonych na dokonanie danej sprzedaży, jeżeli czynnik ten jest
     uwzględniony przy ustalaniu cen,
   8) koszty ponoszone po sprzedaży; korekty dokonuje się z tytułu różnic
     bezpośrednich kosztów udzielania rękojmi, gwarancji, pomocy technicznej
     i serwisu, zgodnie z przepisami prawa lub postanowieniami umowy
     sprzedaży,
   9) prowizje; korekty dokonuje się z tytułu różnic prowizji naliczanych
     przy danej sprzedaży,
  10) przeliczenie walut; jeżeli dla porównania cen niezbędne jest
     przeliczenie waluty, to dokonuje się go po kursie waluty z dnia
     sprzedaży; jeżeli z daną sprzedażą eksportową bezpośrednio związana jest
     sprzedaż waluty obcej na rynkach terminowych, to stosuje się wówczas
     kurs waluty w sprzedaży terminowej; za datę sprzedaży uznaje się datę
     wystawienia faktury bądź też datę zawarcia umowy, złożenia zamówienia
     lub potwierdzenia zamówienia, jeżeli dokumenty te lepiej określają
     istotne warunki sprzedaży; wahań kursów wymiany nie uwzględnia się;
     zagraniczni eksporterzy w terminie 60 dni mogą dostosować swoje ceny
     eksportowe do trwałej zmiany kursu wymiany występującej w badanym
     okresie,
  11) inne czynniki - jeżeli zostanie wykazane, że wpływają one na
     porównywalność, o której mowa w art. 12 ust. 2.
3. Nie dokonuje się powtórnej korekty z tytułu tych samych czynników.
                                  Art. 14.
1. W przypadkach, o których mowa w art. 11 ust. 2 pkt 2, w celu ustalenia
  wiarygodnej ceny eksportowej, dokonuje się korekty ceny eksportowej
  konstruowanej, uwzględniając wszystkie koszty, łącznie z podatkami i
  należnościami celnymi przywozowymi, poniesione w okresie pomiędzy przywozem
  i sprzedażą, a także zyski. Jeżeli taka korekta wpłynęła na porównywalność
  cen, ustalenia wartości normalnej dokonuje się na poziomie obrotu
  równoważnym poziomowi, na którym wyznaczono cenę eksportową konstruowaną,
  przy uwzględnianiu różnic czynników, o których mowa w art. 13 ust. 2.
2. Korekta ceny, o której mowa w ust. 1, powinna obejmować koszty zwykle
  ponoszone przez krajowego importera, zapłacone przez jakąkolwiek stronę na
  polskim obszarze celnym lub poza nim, która jest związana z krajowym
  importerem lub zagranicznym eksporterem lub zawarła jedną z umów, o których
  mowa w art. 3 pkt 6 lit. c), w tym zwykłe koszty transportu, ubezpieczenia,
  przeładunku, załadunku i koszty dodatkowe, należności celne, cła
  antydumpingowe oraz należne podatki z tytułu przywozu lub sprzedaży
  towarów, jak również uzasadnioną marżę ze sprzedaży, koszty ogólnego
  zarządu i wszelkie inne koszty oraz zysk.
                                  Art. 15.
1. Margines dumpingu w badanym okresie ustala się na podstawie:
   1) porównania średniej ważonej wartości normalnej ze średnią ważoną ceną
     wszystkich porównywalnych transakcji eksportowych w przywozie na polski
     obszar celny, albo
   2) porównania, na poziomie poszczególnych transakcji, wartości normalnych
     ustalonych dla danych transakcji z cenami porównywalnych transakcji
     eksportowych w przywozie na polski obszar celny.
2. Wartość normalną w formie średniej ważonej można porównać z cenami
  poszczególnych transakcji eksportowych w przywozie na polski obszar celny
  pod warunkiem, że występują istotne różnice w zakresie cen eksportowych w
  zależności od nabywcy, regionu lub okresu. Dokonanie takiego porównania
  wymaga wykazania, że różnice te nie mogą być właściwie uwzględnione przy
  zastosowaniu jednej z metod, o których mowa w ust. 1.
3. Przepisy ust. 1 i 2 nie wykluczają zastosowania metody kontroli
  wyrywkowej, o której mowa w art. 30 ust. 3 i 5.
                                  Art. 16.
W przypadku wystąpienia różnych marginesów dumpingu można ustalić średni
ważony margines dumpingu.
                                 Rozdział 2
                              Ustalenie szkody
                                      
                                  Art. 17.
1. Szkodę ustala się na podstawie zebranego materiału dowodowego po
  dokonaniu oceny:
   1) wielkości przywozu na polski obszar celny towarów po cenach
     dumpingowych oraz jego wpływu na poziom cen towarów podobnych na rynku
     krajowym oraz
   2) wpływu tego przywozu na przemysł krajowy.
2. Wielkość przywozu na polski obszar celny towarów po cenach dumpingowych
  ocenia się z uwzględnieniem okoliczności, czy przywóz ten wzrósł w stopniu
  znaczącym w wielkościach bezwzględnych bądź w stosunku do wielkości
  produkcji lub konsumpcji na polskim obszarze celnym.
3. W celu ustalenia wpływu przywozu na polski obszar celny towarów po cenach
  dumpingowych na ceny towarów podobnych na rynku krajowym należy zbadać:
   1) czy ceny tych towarów są znacznie niższe od cen krajowych towarów
     podobnych, lub
   2) czy przywóz po cenach dumpingowych w jakikolwiek inny sposób nie
     powoduje znacznego spadku cen krajowych towarów podobnych, albo czy nie
     hamuje wzrostu tych cen, który w przypadku niewystępowania przywozu
     towarów po cenach dumpingowych mógłby być znaczący.
   
                                  Art. 18.
W przypadku gdy przedmiotem postępowania antydumpingowego jest przywóz na
polski obszar celny towarów z więcej niż jednego kraju, skutki tego przywozu
ocenia się łącznie, pod warunkiem że:
   1) ustalony margines dumpingu w przywozie z każdego kraju przekracza
     minimalny poziom określony w art. 50 ust. 1 pkt 3,
   2) wielkość przywozu towaru po cenach dumpingowych z poszczególnych krajów
     nie jest nieznaczna,
   3) dokonanie łącznej oceny skutków przywozu jest zasadne po uwzględnieniu
     warunków konkurencji pomiędzy towarami przywożonymi na polski obszar
     celny oraz warunków konkurencji pomiędzy towarami przywożonymi i
     podobnymi towarami krajowymi.
   
                                  Art. 19.
1. Wpływ przywozu na polski obszar celny towarów po cenach dumpingowych na
  sytuację przemysłu krajowego bada się z uwzględnieniem wszystkich istotnych
  wskaźników i czynników ekonomicznych oddziałujących na stan tego przemysłu,
  a w szczególności:
   1) procesu przezwyciężania przez przemysł krajowy trudności spowodowanych
     przywozem na polski obszar celny w przeszłości towarów po cenach
     dumpingowych,
   2) wielkości marginesu dumpingu,
   3) rzeczywistego bądź potencjalnego spadku wielkości:
     a) sprzedaży,
     b) zysków,
     c) produkcji,
     d) udziału w rynku,
     e) wydajności,
     f) stopy zwrotu inwestycji,
     g) poziomu wykorzystania zdolności produkcyjnych,
   4) czynników wpływających na ceny krajowe,
   5) niekorzystnych rzeczywistych bądź potencjalnych skutków w zakresie
     przepływów pieniężnych,
   6) stanu zapasów,
   7) stanu zatrudnienia,
   8) poziomu wynagrodzeń,
   9) rozwoju przemysłu,
  10) zdolności do pozyskania kapitału i inwestycji.
2. Żaden pojedynczy czynnik, o którym mowa w ust. 1, bądź kilka z nich, nie
  muszą stanowić koniecznej ani wystarczającej przesłanki dla stwierdzenia
  istnienia wpływu, o którym mowa w ust. 1.
3. Skutki przywozu na polski obszar celny towaru po cenach dumpingowych
  ocenia się dla produkcji krajowego towaru podobnego, wydzielonej w oparciu
  o:
   1) proces produkcyjny,
   2) obroty producenta,
   3) zyski producenta.
4. W przypadku gdy dostępne dane nie pozwalają na wydzielenie, o którym mowa
  w ust. 3, szkodę ocenia się na podstawie badania najwęższej grupy bądź
  kategorii towaru obejmującej towar podobny, dla której można uzyskać
  niezbędne informacje.
                                  Art. 20.
1. W przypadku gdy w tym samym czasie oprócz przywozu na polski obszar celny
  towarów po cenach dumpingowych również inne czynniki mogą wyrządzać szkodę
  przemysłowi krajowemu, bada się je w celu wykluczenia możliwości, że szkoda
  wyrządzona przez te czynniki została uznana za wyrządzoną przez przywóz
  towarów po cenach dumpingowych.
2. Badania, o których mowa w ust. 1, powinny objąć w szczególności:
   1) wielkość i ceny przywozu towaru nie realizowanego po cenach
     dumpingowych,
   2) spadek popytu na krajowe towary podobne,
   3) zmiany w poziomie i strukturze konsumpcji krajowej,
   4) restrykcyjnie stosowane praktyki handlowe,
   5) konkurencję między producentami zagranicznymi i krajowymi,
   6) rozwój techniki i technologii,
   7) zmiany w eksporcie i wydajności przemysłu krajowego.
3. Przepisy art. 19 ust. 3 i 4 stosuje się odpowiednio.
                                  Art. 21.
Stwierdzenia, że przywóz po cenach dumpingowych wyrządza szkodę przemysłowi
krajowemu, dokonuje się na podstawie analizy wskaźników i czynników, o
których mowa w art. 19 ust. 1 i art. 20 ust. 2.
                                      
                                  Art. 22.
1. Zagrożenie wyrządzeniem szkody przemysłowi krajowemu stwierdza się, z
  zastrzeżeniem ust. 2, na podstawie ustalonych faktów lub przewidywań, że
  wystąpienie
  istotnej szkody jest wysoce prawdopodobne oraz bliskie w czasie.
2. Dla stwierdzenia zagrożenia przemysłu krajowego szkodą należy zbadać, czy
  wystąpiły w szczególności następujące okoliczności:
   1) znacząca stopa wzrostu przywozu na polski obszar celny towarów po
     cenach dumpingowych, wskazująca na prawdopodobieństwo dalszego znacznego
     wzrostu przywozu,
   2) dysponowanie przez eksportera wystarczającymi rezerwami mocy
     produkcyjnych, bądź istotne, bliskie w czasie zwiększenie przez niego
     mocy produkcyjnych, uprawdopodabniające znaczący wzrost przywozu na
     polski obszar celny towarów po cenach dumpingowych, z uwzględnieniem
     dostępności innych rynków eksportowych, które mogłyby wchłonąć dodatkowy
     przywóz,
   3) możliwości przywozu na polski obszar celny towarów po cenach, które
     mogłyby w znacznym stopniu spowodować obniżenie cen na rynku krajowym
     bądź zapobiec ich wzrostowi, który w przypadku niewystępowania przywozu
     towarów po cenach dumpingowych miałby miejsce, zwiększając tym
     prawdopodobieństwo dalszego wzrostu popytu na przywóz tych towarów,
   4) stan zapasów towaru objętego postępowaniem,
   5) ograniczenie sprzedaży towaru objętego postępowaniem w wyniku
     zastosowania ograniczeń przywozu towaru objętego postępowaniem przez
     kraje trzecie.
                                      
                                  Art. 23.
Jeżeli na podstawie okoliczności, o których mowa w art. 22 ust. 2, ustalono,
że dalszy przywóz towaru objętego postępowaniem, po cenach dumpingowych jest
wysoce prawdopodobny oraz bliski w czasie i w razie niezastosowania środków
antydumpingowych wyrządzi on przemysłowi krajowemu istotną szkodę, to takie
ustalenie stanowi wystarczającą podstawę do sformułowania uzasadnionych
przewidywań dotyczących powstania takiej szkody.
                                  Dział III
                         Postępowanie antydumpingowe
                                      
                                 Rozdział 1
                   Wszczęcie postępowania antydumpingowego
                                      
                                  Art. 24.
1. Minister właściwy do spraw gospodarki wszczyna postępowanie
  antydumpingowe:
   1) na pisemny wniosek osoby fizycznej, osoby prawnej lub jednostki
     organizacyjnej nieposiadającej osobowości prawnej, złożony w imieniu lub
     na rzecz przemysłu krajowego,
   2) z urzędu - gdy zachodzą szczególne okoliczności, a posiadane dane i
     informacje wskazują na znaczne prawdopodobieństwo występowania dumpingu,
     szkody i związku przyczynowego między nimi.
2. Wniosek uważa się za złożony zgodnie z ust. 1 pkt 1, jeżeli popierają go
  producenci krajowi produkujący nie mniej niż 25% całej produkcji krajowego
  towaru podobnego, przy czym ich produkcja stanowi ponad 50% produkcji
  krajowych producentów wyrażających pisemnie swoje stanowisko wobec wniosku,
  niezależnie od tego, czy stanowisko to wyraża poparcie czy sprzeciw.
3. Wniosek o wszczęcie postępowania antydumpingowego powinien zawierać w
  szczególności informacje i dane dotyczące:
   1) wnioskodawcy,
   2) nazwy towaru, wobec którego wnioskowane jest postępowanie,
   3) producentów i eksporterów towaru,
   4) importerów,
   5) wielkości produkcji i sprzedaży krajowego towaru podobnego,
   6) wielkości importu ogółem - w podziale na kraje pochodzenia towaru
     podobnego i kraje wysyłki,
   7) wielkości importu z kraju, z którego przywozowi zarzuca się dumping,
   8) wartości normalnej i ceny eksportowej towaru,
   9) cenowego efektu dumpingu,
  10) sytuacji przemysłu krajowego,
  11) szkody wyrządzonej przez dumping przemysłowi krajowemu,
  12) związku przyczynowego między dumpingiem a szkodą.
4. W przypadku gdy wniosek nie spełnia wymogów określonych w ust. 3 lub
  przedstawione dane okażą się niewystarczające, minister właściwy do spraw
  gospodarki, nie później niż w terminie 45 dni od dnia wpłynięcia wniosku,
  zawiadomi o tym wnioskodawcę i wezwie go, pod rygorem pozostawienia wniosku
  bez rozpoznania, do usunięcia braków w wyznaczonym terminie, nie krótszym
  niż 30 dni od dnia wezwania.
5. W przypadku nieusunięcia braków w terminie, o którym mowa w ust. 4,
  minister właściwy do spraw gospodarki może, gdy uzasadniają to okoliczności
  sprawy, wyznaczyć dodatkowy termin do usunięcia braków.
6. Za dzień wpłynięcia wniosku, o którym mowa w ust. 4 i 5, uznaje się dzień
  wpłynięcia wniosku, w którym usunięto braki.
7. W przypadku wycofania wniosku przez wnioskodawcę przed wydaniem
  postanowienia o wszczęciu postępowania ochronnego, postępowania nie
  wszczyna się.
8. Jeżeli wnioskodawca wycofa wniosek po wszczęciu postępowania ochronnego,
  minister właściwy do spraw gospodarki, w drodze postanowienia, umorzy
  postępowanie, chyba że naruszałoby to interes publiczny.
9. Na postanowienie, o którym mowa w ust. 8, przysługuje zażalenie.
10. Minister właściwy do spraw gospodarki określi, w drodze rozporządzenia,
  wzór wniosku, o którym mowa w ust. 3, a także sposób jego złożenia,
  uwzględniając dane, o których mowa w ust. 3.
                                  Art. 25.
1. Minister właściwy do spraw gospodarki, w terminie 45 dni od dnia
  wpłynięcia wniosku, wydaje postanowienie o odmowie wszczęcia postępowania
  antydumpingowego, gdy:
   1) dane oraz inne informacje przedstawione przez wnioskodawcę:
     a) nie uprawdopodabniają w sposób wystarczający występowania przywozu
       na polski obszar celny towaru po cenach dumpingowych i wyrządzenia
       przez niego szkody przemysłowi krajowemu, lub
     b) świadczą, że przywóz na polski obszar celny towaru objętego
       wnioskiem z kraju lub krajów w nim wskazanych jest nieznaczny, lub
     c) świadczą, że margines dumpingu jest mniejszy niż 2% ceny
       eksportowej, lub
   2) wymaga tego interes publiczny.
2. Na postanowienie, o którym mowa w ust. 1, przysługuje zażalenie.
3. Przed wydaniem postanowienia o wszczęciu postępowania antydumpingowego
  informacje w sprawie nie będą podane do wiadomości publicznej.
4. Jeżeli z umów międzynarodowych wynika obowiązek zawiadomienia władz kraju
  eksportu o zamiarze wszczęcia postępowania antydumpingowego, minister
  właściwy do spraw gospodarki powiadomi o tym właściwe władze.
                                  Art. 26.
1. Minister właściwy do spraw gospodarki, po stwierdzeniu, że zgromadzone
  dane i informacje uprawdopodobniają przywóz na polski obszar celny towarów
  po cenach dumpingowych i wyrządzenie przez ten przywóz szkody, wydaje, w
  terminie 45 dni od dnia wpłynięcia kompletnego wniosku, postanowienie o
  wszczęciu postępowania antydumpingowego.
2. Postanowienie, o którym mowa w ust. 1, powinno zawierać istotne
  informacje, które uzasadniają podejrzenie występowania dumpingu, szkody
  oraz związku przyczynowego pomiędzy nimi. Powinno ono określać:
   1) datę wszczęcia postępowania antydumpingowego,
   2) dane dotyczące wnioskodawcy,
   3) nazwę towaru, którego postępowanie dotyczy i jego opis, w tym jego
     charakterystykę techniczną i sposoby wykorzystania oraz kod taryfy
     celnej,
   4) kraj eksportu towaru objętego postępowaniem,
   5) szacunkowy margines zarzucanego dumpingu,
   6) czynniki, które stanowią podstawę ustaleń dotyczących szkody oraz
     związku przyczynowego,
   7) okres badany dla potrzeb ustalenia dumpingu oraz szkody,
   8) harmonogram postępowania, a w szczególności:
     a) termin, w którym strony mogą zgłosić swój udział w postępowaniu
       antydumpingowym,
     b) termin składania pisemnych wyjaśnień, informacji oraz opinii przez
       strony w sprawach, które uznają za istotne dla postępowania
       antydumpingowego,
     c) przewidywane terminy, do których powinno nastąpić dokonanie
       wstępnych i ostatecznych ustaleń dotyczących stanu faktycznego oraz
       prawnego.
3. Minister właściwy do spraw gospodarki doręcza postanowienie o wszczęciu
  postępowania antydumpingowego znanym mu zagranicznym producentom i
  eksporterom, których postępowanie dotyczy, oraz władzom kraju eksportu, a
  także wnioskodawcy.
4. Minister właściwy do spraw gospodarki przekazuje znanym mu zagranicznym
  producentom i eksporterom oraz władzom kraju eksportu wniosek, na podstawie
  którego wszczęto postępowanie. W przypadku gdy liczba zagranicznych
  eksporterów jest szczególnie duża, wniosek przekazuje się wyłącznie władzom
  kraju eksportu bądź właściwej organizacji lub zrzeszeniu eksporterów, a
  także wniosek przekazuje się, na ich prośbę, innym stronom.
5. Strony mające siedzibę za granicą, niemające adresu do doręczeń w
  Rzeczypospolitej Polskiej, jeżeli nie ustanowiły pełnomocnika w
  Rzeczypospolitej Polskiej, obowiązane są wskazać adres lub pełnomocnika w
  Rzeczypospolitej Polskiej do doręczeń dla celów postępowania
  antydumpingowego. W uzasadnionych przypadkach minister właściwy do spraw
  gospodarki może stronę od tego obowiązku zwolnić, jeżeli nie przedłuży to
  postępowania.
6. Minister właściwy do spraw gospodarki dopuszcza do udziału w postępowaniu
  antydumpingowym stronę, która uprawdopodobni, że niedotrzymanie terminu
  określonego w art. 26 ust. 2 pkt 8 lit. a) nastąpiło z przyczyn od niej
  niezależnych.
                                  Art. 27.
1. Minister właściwy do spraw gospodarki przekazuje kwestionariusz
  postępowania antydumpingowego tym spośród stron, które w jego opinii mogą
  posiadać informacje istotne dla toczącego się postępowania.
2. Udzielenie przez strony odpowiedzi na pytania zawarte w kwestionariuszu,
  o którym mowa w ust. 1, powinno nastąpić w wyznaczonym terminie, nie
  krótszym niż 30 dni, z tym że dla zagranicznych producentów oraz
  eksporterów termin ten rozpoczyna bieg po upływie 7 dni od dnia wysłania im
  kwestionariusza lub przekazania go przedstawicielstwu dyplomatycznemu kraju
  eksportu.
3. Terminy, o których mowa w ust. 2, mogą być przedłużone nie więcej jednak
  niż o 30 dni, o ile strona przedstawi argumenty, mające dla niej istotne
  znaczenie w toczącym się postępowaniu, uzasadniające przedłużenie terminu.
4. Niezachowanie przez stronę terminów określonych w ust. 2 lub 3 spowoduje
  skutki, o których mowa w art. 29 ust. 2-4.
5. Minister właściwy do spraw gospodarki określi, w drodze rozporządzenia,
  wzór kwestionariusza, o którym mowa w ust. 1. Kwestionariusz zawiera w
  szczególności informacje ogólne o przedsiębiorstwie, opis produktu,
  informacje o działalności przedsiębiorstwa, eksporcie na polski obszar
  celny towaru będącego przedmiotem postępowania, sprzedaży na rynku polskim
  towarów będących przedmiotem postępowania i kosztach produkcji.
                                  Art. 28.
1. Minister właściwy do spraw gospodarki zapewnia stronom czynny udział w
  postępowaniu, a przed zakończeniem postępowania umożliwia tym stronom
  wypowiedzenie się co do zebranych dowodów i informacji oraz zgłoszonych w
  nich wniosków.
2. Stronie przysługuje, na jej pisemny wniosek, prawo przeglądania akt
  sprawy, z wyłączeniem dokumentów zawierających informacje niejawne oraz
  materiałów objętych tajemnicą służbową.
3. Wypowiedzenie się co do zebranych dowodów i materiałów, o których mowa w
  ust. 1, może nastąpić także w formie ustnej, o ile zostanie przez stronę
  potwierdzone w formie pisemnej, pod rygorem pominięcia.
                                  Art. 29.
1. Minister właściwy do spraw gospodarki, w przypadku gdy jest to niezbędne
  dla prowadzonego postępowania, może zwrócić się do stron o dostarczenie
  wszelkich informacji i opinii.
2. Jeżeli strona nie udzieli informacji, nie przekaże wypełnionego
  kwestionariusza lub w inny sposób będzie utrudniać prowadzenie postępowania
  antydumpingowego, ustaleń dokonuje się na podstawie dostępnych ministrowi
  właściwemu do spraw gospodarki danych i informacji.
3. Jeżeli strona przedstawiła mylące lub nieprawdziwe informacje, minister
  właściwy do spraw gospodarki pomija je przy ustalaniu stanu faktycznego
  sprawy.
4. Stronę informuje się o skutkach braku współpracy.
5. W przypadku gdy ustalenia, w szczególności dotyczące wartości normalnej,
  zostały dokonane na podstawie informacji zawartych w kwestionariuszu
  postępowania antydumpingowego, podlegają one łącznemu sprawdzeniu z
  informacjami dostarczonymi przez wnioskodawcę przez porównanie z
  informacjami pochodzącymi z innych niezależnych źródeł, takich jak
  publikowane cenniki, urzędowe statystyki dotyczące przywozu towarów na
  polski obszar celny, lub z informacjami uzyskanymi w toku postępowania
  antydumpingowego.
                                  Art. 30.
1. Minister właściwy do spraw gospodarki, w celu weryfikacji informacji i
  materiałów przedłożonych przez strony, może przeprowadzić niezbędną
  kontrolę w ich siedzibie lub miejscu prowadzenia działalności.
2. W przypadku zagranicznych eksporterów i producentów kontrola, o której
  mowa w ust. 1, może zostać przeprowadzona, o ile zainteresowane zagraniczne
  podmioty wyrażą zgodę, a władze danego kraju zostały o tym oficjalnie
  powiadomione i nie zgłaszają sprzeciwu.
3. W przypadku dużej liczby wnioskodawców, zagranicznych producentów,
  eksporterów, krajowych importerów, typów towaru objętego postępowaniem
  antydumpingowym lub transakcji, minister właściwy do spraw gospodarki może
  wydać postanowienie o ograniczeniu badania do reprezentantów wybranych w
  ramach próby statystycznej lub do reprezentanta mającego największy udział
  w produkcji, sprzedaży lub eksporcie (kontrola wyrywkowa).
4. W przypadku gdy po wydaniu postanowienia o kontroli wyrywkowej wybrane
  podmioty nie dostarczą niezbędnych informacji, w ich miejsce wybiera się
  nowych reprezentantów, chyba że nie miałoby to istotnego wpływu na wynik
  kontroli.
5. W przypadku zastosowania kontroli wyrywkowej, dla każdego zagranicznego
  eksportera lub producenta, który w terminie udzielił odpowiedzi na pytania
  kwestionariusza antydumpingowego, lecz nie został wybrany na reprezentanta,
  ustala się indywidualne marginesy dumpingu, chyba że liczba zagranicznych
  eksporterów lub producentów jest tak duża, że uniemożliwi to terminowe
  zakończenie postępowania.
                                  Art. 31.
Nie później niż 15 dni przed wyznaczoną datą dokonania wstępnych ustaleń,
strony mogą zgłaszać na piśmie wyjaśnienia, informacje oraz opinie, pod
rygorem pominięcia przy dokonywaniu ustaleń.
                                  Art. 32.
1. Na podstawie materiałów dowodowych zgromadzonych w toku postępowania,
  minister właściwy do spraw gospodarki dokona, nie wcześniej niż na 2
  miesiące i nie później niż na 6 miesięcy od dnia wszczęcia postępowania
  antydumpingowego, w drodze postanowienia, wstępnych ustaleń co do
  występowania dumpingu, szkody oraz związku przyczynowego pomiędzy nimi.
2. Postanowienie, o którym mowa w ust. 1, powinno zawierać wstępne ustalenia
  dotyczące stanu faktycznego oraz prawnego, istotne dla prowadzonego
  postępowania, a w szczególności:
   1) określenie towaru objętego postępowaniem w sposób wystarczający dla
     potrzeb postępowania przed organami celnymi, w tym nazwę towaru i kod
     taryfy celnej,
   2) wykaz ustalonych eksporterów oraz producentów towaru objętego
     postępowaniem,
   3) określenie marginesu dumpingu, o ile ustalono istnienie dumpingu oraz
     podstawę, na jakiej oparto ustalenia, w tym opis metody zastosowanej
     przy określaniu wartości normalnej, ceny eksportowej oraz dostosowań,
     jeśli takich dokonano przy ich porównywaniu,
   4) w przypadku zastosowania metody, o której mowa w art. 15 ust. 2 uzasadnienie
dla posłużenia się tą metodą,
   5) w przypadku odmowy ustalenia indywidualnych marginesów dumpingu, w
     sytuacji, o której mowa w art. 30 ust. 4 - uzasadnienie przyczyny
     odmowy,
   6) wskazanie okoliczności, na których oparto ustalenia co do występowania
     szkody spowodowanej stwierdzonym dumpingiem oraz innych okoliczności, z
     wyłączeniem dumpingu, które wzięto pod uwagę,
   7) określenie, w przypadku gdy istnieje potrzeba ich zastosowania,
     wysokości niezbędnych środków tymczasowych, okresu ich stosowania oraz
     przesłanek uzasadniających ich stosowanie.
3. Postanowienie, o którym mowa w ust. 1, minister właściwy do spraw
  gospodarki niezwłocznie doręcza władzom kraju eksportu oraz innym stronom,
  które zgłosiły swój udział w postępowaniu.
4. Stronom, o których mowa w ust. 3, przysługuje prawo do wniesienie
  zastrzeżeń co do wstępnych ustaleń w terminie 15 dni od dnia doręczenia
  postanowienia. Zastrzeżenia powinny zawierać uzasadnienie wraz z danymi i
  informacjami na ich poparcie.
5. Składając zastrzeżenia, o których mowa w ust. 4, producenci lub
  eksporterzy biorący udział w postępowaniu mogą złożyć wniosek o
  przeprowadzenie z nimi odrębnego posiedzenia wyjaśniającego w sprawie
  zastosowanej wobec nich metody ustalenia dumpingu.
6. Na postanowienie, o którym mowa w ust. 1, nie przysługuje zażalenie.
                                  Art. 33.
1. Na wniosek strony złożony nie później niż w terminie miesiąca od dnia
  doręczenia postanowienia, o którym mowa w art. 32 ust. 1, minister właściwy
  do spraw gospodarki wyznacza datę posiedzenia wyjaśniającego, na którym
  strony mogą przedstawiać informacje, wyjaśnienia oraz opinie, w
  szczególności dotyczące wstępnych ustaleń. Posiedzenie wyjaśniające powinno
  odbyć się nie później niż na 2 miesiące przed wyznaczoną datą dokonania
  ustaleń ostatecznych.
2. Strona nie ma obowiązku uczestniczenia w posiedzeniu, o którym mowa w
  ust. 1, a nieobecność w trakcie posiedzenia nie może powodować dla niej
  niekorzystnych skutków z tego powodu.
3. Termin posiedzenia powinien być tak wyznaczony, aby informacja o jego
  zwołaniu umożliwiła stronom przygotowanie się do udziału w posiedzeniu.
4. Posiedzeniu przewodniczy wyznaczony przez ministra właściwego do spraw
  gospodarki pracownik ministerstwa. Ustala on porządek posiedzenia, kieruje
  jego przebiegiem oraz sporządza protokół z przeprowadzonego posiedzenia.
5. Protokół, o którym mowa w ust. 4, sporządza się tak, aby z niego
  wynikało, jakie budzące wątpliwości okoliczności oraz fakty stanowiące
  przedmiot badania zostały omówione i wyjaśnione, kto i w jakim charakterze
  składał wyjaśnienia, a także jakie uwagi zgłosiły obecne na posiedzeniu
  strony.
6. Protokół doręcza się niezwłocznie uczestniczącym w posiedzeniu stronom.
7. Stronom uczestniczącym w posiedzeniu przysługuje prawo do zgłaszania na
  piśmie zastrzeżeń, w terminie 7 dni od dnia doręczenia protokołu.
  Zastrzeżenie powinno zawierać uzasadnienie wraz z danymi i informacjami na
  jego poparcie.
                                  Art. 34.
W przypadku gdy nie złożono wniosku o zwołanie posiedzenia wyjaśniającego,
strony mogą składać na piśmie wyjaśnienia, informacje oraz opinie, nie
później niż w terminie 45 dni przed wyznaczoną datą dokonania ustaleń
ostatecznych, pod rygorem pominięcia przy dokonywaniu ustaleń.
                                  Art. 35.
W trakcie postępowania antydumpingowego, przedstawiciele krajowych
organizacji konsumenckich lub przemysłu przetwarzającego towar objęty
postępowaniem, mogą przedstawiać informacje oraz opinie w sprawach istotnych
dla toczącego się postępowania, w tym na temat interesu publicznego, któremu
miałoby służyć zastosowanie środków antydumpingowych.
                                  Art. 36.
1. Na podstawie materiałów dowodowych zgromadzonych w toku postępowania,
  minister właściwy do spraw gospodarki dokonuje, nie później niż w terminie
  6 miesięcy od dnia przyjęcia wstępnych ustaleń, w drodze postanowienia,
  ostatecznych ustaleń co do występowania dumpingu, szkody oraz związku
  przyczynowego pomiędzy nimi.
2. Postanowienie, o którym mowa w ust. 1, zawiera ostateczne ustalenia
  dotyczące stanu faktycznego oraz prawnego, istotne dla prowadzonego
  postępowania oraz powody dla ich przyjęcia, a w szczególności:
   1) informacje, o których mowa w art. 32 ust. 2 pkt 1-6,
   2) powody, dla których odrzucono lub zaakceptowano argumenty, wnioski lub
     żądania eksporterów lub producentów,
   3) wysokość proponowanego cła antydumpingowego, biorąc pod uwagę interes
     publiczny związany z jego nałożeniem oraz po rozważeniu, czy cło
     mniejsze niż margines dumpingu, wystarczyłoby do zlikwidowania szkody
     wyrządzonej przemysłowi krajowemu,
   4) uzasadnienie proponowanej wysokości cła antydumpingowego.
3. Postanowienie, o którym mowa w ust. 1, minister właściwy do spraw
  gospodarki niezwłocznie doręcza władzom kraju lub krajów eksportu oraz
  innym stronom biorącym udział w postępowaniu.
4. Na wniosek zainteresowanych producentów lub eksporterów w okresie 25 dni
  od dnia doręczenia postanowienia, o którym mowa w ust. 1, przeprowadza się
  z nimi odrębne posiedzenia wyjaśniające w sprawie ostatecznie zastosowanej
  wobec każdego z nich metody ustalenia dumpingu.
5. Na postanowienie, o którym mowa w ust. 1, przysługuje zażalenie.
                                  Art. 37.
1. Po wszczęciu postępowania antydumpingowego, minister właściwy do spraw
  finansów publicznych, na wniosek ministra właściwego do spraw gospodarki,
  może zobowiązać, w drodze postanowienia, organy celne do prowadzenia
  ewidencji przywożonych na polski obszar celny towarów objętych
  postępowaniem antydumpingowym.
2. Ewidencję, o której mowa w ust. 1, prowadzi się przez okres nie dłuższy
  niż 9 miesięcy, a dla towarów rolnych - przez okres nie dłuższy niż 12
  miesięcy.
3. Mając na względzie potrzeby postępowania antydumpingowego, minister
  właściwy do spraw finansów publicznych określi w drodze rozporządzenia:
   1) sposób prowadzenia przez organy celne ewidencji na potrzeby
     postępowania antydumpingowego,
   2) dane, które umieszcza się w ewidencji prowadzonej na potrzeby
     postępowania antydumpingowego,
   3) rodzaje dokumentów, na podstawie których dokonuje się wpisów do
     ewidencji prowadzonej na potrzeby postępowania antydumpingowego.
                                 Rozdział 2
                              Środki tymczasowe
                                      
                                  Art. 38.
1. Jeżeli w postanowieniu, o którym mowa w art. 32 ust. 1, wstępnie ustalono
  istnienie dumpingu i będącej jego wynikiem szkody, minister właściwy do
  spraw gospodarki, w drodze rozporządzenia, może ustanowić tymczasowe cła
  antydumpingowe w celu zapobieżenia powstawaniu dalszej szkody w czasie
  toczącego się postępowania.
2. Rozporządzenie, o którym mowa w ust. 1, określa wysokość tymczasowego cła
  antydumpingowego, a także sposób, warunki, zakres i okres jego stosowania.
3. Tymczasowe cła antydumpingowe ustanawia się w wysokości niezbędnej do
  zapobieżenia szkodzie, nieprzekraczającej wstępnie marginesu dumpingu
  określonego w postanowieniu, o którym mowa w art. 32 ust. 1.
4. Rozporządzenie, o którym mowa w ust. 1, minister właściwy do spraw
  gospodarki przekazuje niezwłocznie stronom biorącym udział w postępowaniu
  oraz Prezesowi Głównego Urzędu Ceł.
                                      
                                  Art. 39.
1. Tymczasowe cło antydumpingowe ustanawia się nie wcześniej niż po upływie
  2 miesięcy od dnia wszczęcia postępowania antydumpingowego, ale nie później
  niż w terminie 9 miesięcy od tej daty.
2. Tymczasowe cło antydumpingowe ustanawia się na okres 6 miesięcy, z
  zastrzeżeniem ust. 3. Okres ten można przedłużyć o dalsze 3 miesiące w
  przypadku gdy zagraniczni producenci lub eksporterzy, reprezentujący
  znaczny udział w handlu towarem, którego postępowanie dotyczy, wystąpią o
  to lub nie wyrażą sprzeciwu w terminie 7 dni od powiadomienia ich o takim
  zamiarze.
3. Tymczasowe cło antydumpingowe można ustanowić na okres 9 miesięcy w
  przypadku gdy postanowienie, o którym mowa w art. 32 ust. 1, taki termin
  przewiduje, a strony, o których mowa w ust. 2, nie wniosą do tego
  zastrzeżeń.
                                      
                                  Art. 40.
1. Warunkiem dopuszczenia do obrotu towaru, wobec którego ustanowiono
  tymczasowe cło antydumpingowe, jest złożenie zabezpieczenia w wysokości
  równej należności z tytułu tego cła oraz kwoty, o którą wzrosną podatki
  pośrednie w wyniku ustanowienia tymczasowego cła antydumpingowego.
2. Do postępowania dotyczącego zabezpieczeń stosuje się przepisy prawa
  celnego i podatkowego.
 
                                 Rozdział 3
                             Zobowiązania cenowe
                                      
                                  Art. 41.
1. W toku postępowania antydumpingowego, po dokonaniu wstępnych ustaleń, o
  których mowa w art. 32 ust. 1, lecz nie później niż na 2 miesiące przed
  upływem wyznaczonego terminu dla dokonania ustaleń ostatecznych,
  zagraniczny eksporter może wystąpić do ministra właściwego do spraw
  gospodarki z inicjatywą złożenia zobowiązania do zmiany cen lub do
  zaprzestania przywozu po cenach dumpingowych na polski obszar celny.
2. W przypadku gdy w kraju eksportu sektor państwowy posiada dominujący
  udział w handlu albo w ustalaniu ceny towaru, którego postępowanie
  antydumpingowe dotyczy, organy kraju eksportu mogą złożyć zobowiązanie
  cenowe w imieniu wszystkich zagranicznych eksporterów. W tym przypadku
  stosuje się przepis art. 42 ust. 1.
3. Minister właściwy do spraw gospodarki może zaproponować zagranicznemu
  eksporterowi przyjęcie zobowiązania, o którym mowa w ust. 1, a zagraniczny
  eksporter może propozycję przyjąć lub odrzucić.
4. W zobowiązaniach cenowych wzrost ceny powinien być ustalony w wysokości
  wystarczającej do usunięcia szkody wyrządzonej przez przywóz towaru po
  cenach dumpingowych, ale nie wyższej niż ustalony margines dumpingu.
5. Strona występująca z inicjatywą złożenia zobowiązania cenowego sporządza
  tekst tego zobowiązania niezawierający informacji o charakterze poufnym
  celem udostępnienia go pozostałym stronom.
                                  Art. 42.
1. Minister właściwy do spraw gospodarki może wyrazić, w drodze
  postanowienia, zgodę na przyjęcie zobowiązania cenowego, jeżeli jest ono
  wystarczające do usunięcia skutków dumpingu.
2. Postanowienie, o którym mowa w ust. 1, określa w szczególności:
   1) nazwę towaru i kod taryfy celnej,
   2) zagranicznego eksportera lub kraj eksportu, których zobowiązanie cenowe
     wiąże,
   3) zobowiązanie określające cenę, do której stosowania podjęto
     zobowiązanie lub sposób ustalenia ceny,
   4)  sposób, warunki, zakres i okres stosowania zobowiązania cenowego, w
     tym terminy składania informacji niezbędnych do oceny wywiązywania się
     przez stronę z przyjętego zobowiązania.
3. Na stronie, która zaciągnęła zobowiązanie cenowe, spoczywa obowiązek
  przekazywania ministrowi właściwemu do spraw gospodarki, w terminach
  określonych w postanowieniu, o którym mowa w ust. 1, wszelkich informacji
  niezbędnych do oceny wywiązywania się przez tę stronę z przyjętego
  zobowiązania. Niedopełnienie tego obowiązku stanowi naruszenie zobowiązania
  cenowego.
                                  Art. 43.
1. Po przyjęciu zobowiązania cenowego minister właściwy do spraw gospodarki
  kontynuuje postępowanie w celu ostatecznego ustalenia, czy miał miejsce
  przywóz towaru po cenach dumpingowych oraz czy wyrządzona została przez
  taki przywóz szkoda.
2. Ustalenia ostateczne zostaną dokonane nie później niż w terminie 6
  miesięcy od dnia wydania postanowienia w sprawie przyjęcia zobowiązania
  cenowego.
                                  Art. 44.
1. Minister właściwy do spraw gospodarki może, w drodze postanowienia,
  odmówić przyjęcia zobowiązania cenowego zgłoszonego przez zagranicznego
  eksportera lub organy kraju eksportu.
2. Zagranicznego eksportera lub organy kraju eksportu, których inicjatywa
  zobowiązania cenowego nie została przyjęta, powiadamia się na piśmie o
  powodach odmowy oraz o możliwości wyrażenia opinii w tej sprawie.
                                  Art. 45.
W trakcie obowiązywania zobowiązania cenowego, tymczasowe i ostateczne cła
antydumpingowe nie będą stosowane wobec towaru objętego tym zobowiązaniem, o
ile zostało ono przyjęte w drodze postanowienia, o którym mowa w art. 42 ust.
1.
                                  Art. 46.
1. W przypadku, gdy istnieją podstawy do przypuszczenia, że strona nie
  wywiązuje się z przyjętego zobowiązania cenowego, minister właściwy do
  spraw gospodarki po przeprowadzeniu postępowania wyjaśniającego stwierdza,
  w drodze postanowienia, czy nastąpiło naruszenie zobowiązania cenowego.
2. Na postanowienie, o którym mowa w ust. 1, stronie której postanowienie
  dotyczy służy zażalenie.
3. W przypadku stwierdzenia naruszenia zobowiązania cenowego minister
  właściwy do spraw gospodarki ustanowi, w drodze rozporządzenia, cło
  antydumpingowe zgodnie z dokonanymi ustaleniami wstępnymi albo
  ostatecznymi.
4. W przypadku, o którym mowa w ust. 3, minister właściwy do spraw
  gospodarki może ustanowić ostateczne cło antydumpingowe z mocą wsteczną na
  towary, które dopuszczono do obrotu nie wcześniej niż na 3 miesiące przed
  ustanowieniem tymczasowych ceł antydumpingowych.
5. Ostateczne cło antydumpingowe, o którym mowa w ust. 4, nie może zostać
  ustanowione na towary dopuszczone do obrotu przed naruszeniem zobowiązania
  cenowego.
                                 Rozdział 4
                  Zakończenie postępowania antydumpingowego
                                      
                                  Art. 47.
Minister właściwy do spraw gospodarki zakończy postępowanie antydumpingowe w
terminie 12 miesięcy. W szczególnie uzasadnionych przypadkach termin ten może
być przedłużony do 18 miesięcy.
                                  Art. 48.
W przypadku gdy ostateczne ustalenia, o których mowa w art. 36, wykazały że
ma miejsce przywóz na polski obszar celny towarów po cenach dumpingowych i
przywóz ten wyrządza szkodę, minister właściwy do spraw gospodarki zakończy
postępowanie antydumpingowe i ustanowi, w drodze rozporządzenia, ostateczne
cło antydumpingowe.
                                  Art. 49.
1. W przypadku gdy ostateczne ustalenia wykażą, że przyjęte zobowiązanie
  cenowe nie jest wystarczające do usunięcia szkody wyrządzonej przez przywóz
  po cenach dumpingowych, minister właściwy do spraw gospodarki może
  zaproponować zagranicznemu eksporterowi przyjęcie nowego zobowiązania
  cenowego; odrzucenie tej propozycji będzie traktowane jak naruszenie
  zobowiązania cenowego.
2. W przypadku gdy ostateczne ustalenia wykażą, że przyjęte zobowiązanie
  cenowe przewyższa ustalony margines dumpingu, minister właściwy do spraw
  gospodarki zmienia postanowienie, o którym mowa w art. 42 ust. 1,
  dostosowując wysokość zobowiązania cenowego lub warunki, o których mowa w
  art. 42 ust. 2 pkt 4, do przyjętych ustaleń.
3. W przypadku gdy ostateczne ustalenia wykażą, że towar nie był przywożony
  po cenach dumpingowych lub, że przywóz taki nie wyrządza szkody, minister
  właściwy do spraw gospodarki stwierdza w postanowieniu, w którym dokonuje
  ostatecznych ustaleń, wygaśnięcie zobowiązania cenowego.
                                  Art. 50.
Minister właściwy do spraw gospodarki zakończy, w drodze decyzji,
postępowanie antydumpingowe bez ustanowienia środka antydumpingowego:
   1) w stosunku do kraju, z którego przywóz na polski obszar celny uznano,
     na podstawie zgromadzonego materiału dowodowego, za nieznaczny,
   2) gdy na podstawie zgromadzonego materiału dowodowego nie stwierdzono, że
     ma miejsce przywóz na polski obszar celny towaru objętego postępowaniem
     antydumpingowym po cenach dumpingowych, który wyrządza szkodę
     przemysłowi krajowemu,
   3) jeżeli margines dumpingu jest mniejszy niż 2% ceny eksportowej,
   4) jeżeli wymaga tego interes publiczny.
                                  Art. 51.
Minister właściwy do spraw gospodarki zakończy, w drodze decyzji,
postępowanie antydumpingowe przez jego umorzenie, gdy postępowanie z
jakiejkolwiek przyczyny stało się bezprzedmiotowe.
                                  Art. 52.
1. W przypadku zakończenia postępowania antydumpingowego z przyczyn, o
  których mowa w art. 50 pkt 2 i art. 51, zabezpieczenie, o którym mowa w
  art. 40 ust. 1, organ celny zwraca na pisemny wniosek osoby
  zainteresowanej.
2. Od kwoty zwracanego zabezpieczenia organ celny nie płaci odsetek.
                                  Art. 53.
Cła antydumpingowe ustanawia się w wysokości niezbędnej do usunięcia szkody,
ale nieprzekraczającej marginesu dumpingu.
                                  Art. 54.
1. Cło antydumpingowe powinno być ustanowione indywidualnie dla każdego
  znanego producenta lub eksportera towaru przywożonego na polski obszar
  celny po cenach dumpingowych, z zastrzeżeniem ust. 2.
2. W przypadku stosowania kontroli wyrywkowej, ostateczne cło antydumpingowe
  nałożone na towary sprzedawane lub produkowane przez zagranicznych
  eksporterów lub producentów nieobjętych kontrolą wyrywkową nie może
  przekraczać średniego ważonego marginesu dumpingu ustalonego dla
  zagranicznych eksporterów lub producentów objętych kontrolą wyrywkową. Dla
  ustalenia średniego ważonego marginesu dumpingu pomija się marginesy
  mniejsze niż 2% do ceny eksportowej oraz marginesy ustalone z zastosowaniem
  art. 29 ust. 2.
3. W przypadku gdy towar jest przywożony na polski obszar celny z wielu
  źródeł, ostateczne cła antydumpingowe nakłada się w każdym przypadku, w
  sposób niedyskryminacyjny, w przywozie ze wszystkich tych źródeł, wobec
  których stwierdzono stosowanie dumpingu i wyrządzanie szkody, z wyjątkiem
  przywozu objętego zobowiązaniami cenowymi.
                                  Art. 55.
1. Minister właściwy do spraw gospodarki w rozporządzeniu ustanawiającym
  ostateczne cło antydumpingowe określa w szczególności:
   1) nazwę towaru i kod taryfy celnej,
   2) zagranicznych producentów lub eksporterów oraz kraje eksportu, których
     ostateczne cła antydumpingowe dotyczą,
   3) wysokość ostatecznych ceł antydumpingowych, a także sposób, warunki,
     zakres i okres ich stosowania,
   4) marginesy dumpingu dla poszczególnych zagranicznych producentów lub
     eksporterów i krajów eksportu oraz wysokość ustanowionych ostatecznych
     ceł antydumpingowych w stosunku do poszczególnych lub wszystkich
     eksporterów z danego kraju,
   5) zagranicznych eksporterów bądź organy krajów eksportu, które złożyły
     zobowiązania cenowe.
2. Rozporządzenie, o którym mowa w ust. 1, doręcza się niezwłocznie
  zagranicznym producentom lub eksporterom, którzy biorą udział w
  postępowaniu oraz organom krajów eksportu, a także Prezesowi Głównego
  Urzędu Ceł.
                                  Art. 56.
1. W przypadku okresowej zmiany warunków rynkowych, które były podstawą
  ustanowienia ostatecznych ceł antydumpingowych, minister właściwy do spraw
  gospodarki może, na wniosek strony lub z urzędu, w drodze rozporządzenia,
  zawiesić stosowanie ceł antydumpingowych na okres 9 miesięcy. Zawieszenie
  może zostać przedłużone na dalsze 3 miesiące.
2. Przed wydaniem rozporządzenia, o którym mowa w ust. 1, minister właściwy
  do spraw gospodarki umożliwi wypowiedzenie się wnioskodawcy, przemysłowi
  krajowemu oraz przedstawicielom krajowych organizacji konsumenckich co do
  zamierzonego zawieszenia stosowania ceł antydumpingowych.
3. Rozporządzenie, o którym mowa w ust. 1, może zostać uchylone, jeżeli
  ustała przyczyna zawieszenia.
                                  Art. 57.
Wymiaru i poboru ceł antydumpingowych dokonuje organ celny.
                                  Art. 58.
Tymczasowe i ostateczne cła antydumpingowe ustanawia się na towary
dopuszczane do obrotu na polskim obszarze celnym od daty określonej w
rozporządzeniu je nakładającym, chyba że przepisy odrębne stanowią inaczej.
                                  Art. 59.
1. Jeżeli ustanowione zostanie tymczasowe lub ostateczne cło antydumpingowe,
  warunkiem dopuszczenia do obrotu towaru klasyfikowanego według takiego kodu
  taryfy celnej, jak towar objęty środkiem antydumpingowym, jest
  udokumentowanie pochodzenia towaru na zasadach określonych w przepisach
  prawa celnego. Jeżeli warunek ten nie zostanie spełniony, stosuje się cło
  antydumpingowe.
2. W przypadku gdy retrospektywnie zostanie przedstawiony dowód pochodzenia
  towaru, a organ celny stwierdzi, że towar nie podlega środkowi
  antydumpingowemu, cło antydumpingowe pobrane zgodnie z ust. 1, zostanie
  zwrócone na zasadach określonych w przepisach prawa celnego. Od zwracanego
  cła organ celny nie płaci odsetek.
                                      
                                  Art. 60.
1. W przypadku gdy w trakcie postępowania antydumpingowego było ustanowione
  tymczasowe cło antydumpingowe, a ostatecznie ustalono, że miał miejsce
  przywóz na polski obszar celny towarów po cenach dumpingowych i że przywóz
  ten wyrządził szkodę przemysłowi krajowemu, niezależnie od tego czy
  zostanie ustalone ostateczne cło antydumpingowe, minister właściwy do spraw
  gospodarki w drodze rozporządzenia, określi, w jakim zakresie tymczasowe
  cło antydumpingowe ma zostać pobrane, z zastrzeżeniem ust. 4.
2. Tymczasowe cło antydumpingowe nie może zostać pobrane, jeżeli ostateczne
  ustalenia stwierdzają tylko groźbę wyrządzenia szkody lub opóźnienia
  powstania przemysłu krajowego, chyba że istotna szkoda powstałaby, gdyby
  nie nałożono  tymczasowego cła antydumpingowego.
3. W przypadku gdy nie ustanowiono ostatecznego cła antydumpingowego i nie
  pobrano tymczasowego cła antydumpingowego, organy celne zwracają
  zabezpieczenie pobrane zgodnie z art. 40.
4. Jeżeli minister właściwy do spraw gospodarki ustanowi ostateczne cło
  antydumpingowe, a jego wysokość jest  wyższa niż  wysokość tymczasowego cła
  antydumpingowego, organ celny pobiera tymczasowe cło w wysokości, jaka
  została ustalona zgodnie z art. 39 ust. 1. W przypadku gdy ostateczne cło
  antydumpingowe jest niższe niż tymczasowe cło antydumpingowe, organ celny
  pobiera cło tymczasowe w wysokości ostatecznego cła antydumpingowego.
                                  Art. 61.
1. Organ celny, na pisemny wniosek osoby zainteresowanej, zwraca
  zabezpieczenie pobrane zgodnie z art. 40 ust. 1:
   1) po uiszczeniu kwoty wynikającej z tymczasowego cła antydumpingowego,
     albo
   2) jeżeli ostateczne ustalenia nie stwierdzają istnienia dumpingu lub
     będącej jego wynikiem szkody.
2. Od kwoty zabezpieczenia zwracanego zgodnie z ust. 1 i art. 60 ust. 3,
  organ celny nie płaci odsetek.
   
                                  Art. 62.
1. Ostateczne cło antydumpingowe może być ustanowione z mocą wsteczną na
  towary, które zostały dopuszczone do obrotu nie wcześniej niż 3 miesiące
  przed dniem ustanowienia tymczasowego cła antydumpingowego, pod warunkiem
  że stronom umożliwiono wypowiedzenie się w tej sprawie oraz gdy zachodzą
  łącznie następujące okoliczności:
   1) przywóz tych towarów podlegał ewidencjonowaniu, o którym mowa w art.
     37,
   2) wobec tego rodzaju  towarów stwierdzono już w przeszłości przywóz po
     cenach dumpingowych przez dłuższy okres lub gdy krajowy importer
     wiedział lub powinien był wiedzieć o rozmiarze stosowanego dumpingu i
     wyrządzanej przez niego szkody,
   3) przywóz towarów po cenach dumpingowych, który wyrządził szkodę w
     okresie objętym postępowaniem antydumpingowym, nadal znacznie wzrasta w
     takich rozmiarach i w takim czasie, że ostateczne cła antydumpingowe
     mogą okazać się niewystarczające, czyniąc wyrządzoną szkodę trudną do
     naprawienia.
2. Ustanowienie ostatecznego cła antydumpingowego, o którym mowa w ust. 1,
  nie narusza przepisów art. 58.
3. Ostateczne cła antydumpingowe nie mogą być ustanowione z mocą wsteczną na
  towary przywiezione na polski obszar celny przed datą naruszenia lub
  odstąpienia od zobowiązania cenowego.
                                  Dział IV
            Postępowanie w sprawie obejścia ceł antydumpingowych
                                      
                                  Art. 63.
1. W przypadku wystąpienia okoliczności wskazujących na przywóz na polski
  obszar celny towarów podobnych lub ich części w celu obejścia ustanowionych
  ceł antydumpingowych minister właściwy do spraw gospodarki może wszcząć
  postępowanie w sprawie obejścia ceł antydumpingowych.
2. Do postępowania, o którym mowa w ust. 1, stosuje się odpowiednio art. 2437
oraz art. 48-59, przy czym powinno być ono zakończone w terminie 9
  miesięcy od daty jego rozpoczęcia.
                                  Art. 64.
1. Obejście, o którym mowa w art. 63, oznacza zmianę struktury przywozu,
  niemającą uzasadnionych podstaw ekonomicznych, w celu uniknięcia następstw
  ceł antydumpingowych, w wyniku której nastąpiło:
   1) osłabienie skutków nałożonego cła antydumpingowego polegające na
     obniżeniu cen towarów krajowych,
   2) rekompensowanie w jakikolwiek sposób przez zagranicznego eksportera
     nałożonych ceł.
2. Działalność montażową prowadzoną w Polsce lub w kraju trzecim uznaje się
  za mającą na celu obejście ustanowionych ceł antydumpingowych w przypadku
  gdy:
   1) rozpoczęła albo zwiększyła się ona po lub bezpośrednio przed wszczęciem
     postępowania antydumpingowego, a części używane do montażu są przywożone
     z kraju, z którego przywożone towary są objęte cłami antydumpingowymi,
   2) wartość części używanych do montażu, pochodzących z kraju, o którym
     mowa w pkt 1, stanowi nie mniej niż 60% łącznej wartości części
     zmontowanego towaru; za obchodzenie ceł antydumpingowych nie zostanie
     uznana sytuacja, w której wartość dodana do przywiezionych części w
     trakcie montażu lub wykończenia przekracza 25% kosztów produkcji,
   3) skutki cła antydumpingowego są osłabione i nie eliminują szkody dla
     przemysłu krajowego, biorąc pod uwagę ceny albo ilość zmontowanych
     towarów podobnych oraz istnieją dowody na istnienie dumpingu w stosunku
     do wartości normalnej uprzednio ustalonej dla tego towaru.
   
                                  Art. 65.
1. Po wszczęciu postępowania w sprawie obejścia ceł antydumpingowych,
  minister właściwy do spraw finansów publicznych, na wniosek ministra
  właściwego do spraw gospodarki, może zobowiązać, w drodze postanowienia,
  organy celne do prowadzenia ewidencji przywożonych na polski obszar celny
  towarów objętych tym postępowaniem.
2. Ewidencję, o której mowa w ust. 1, prowadzi się przez okres określony w
  art. 37 ust. 2 i zgodnie z zasadami określonymi na podstawie art. 37 ust.
  3.
                                  Art. 66.
W przypadku stwierdzenia w wyniku postępowania, że objęty nim przywóz towarów
ma na celu obejście ustanowionych ceł antydumpingowych, minister właściwy do
spraw gospodarki nakłada ostateczne cło antydumpingowe na objęte
postępowaniem towary podobne lub ich części od dnia wprowadzenia obowiązku
ewidencjonowania przywozu tych towarów na polski obszar celny.
                                   Dział V
   Postępowanie przeglądowe, weryfikacyjne i rewizyjne. Zasady zwrotu ceł
                       antydumpingowych oraz podatków
                                      
                                  Art. 67.
1. Cła antydumpingowe stosuje się tak długo i w takim zakresie, jak to
  będzie niezbędne dla przeciwdziałania dumpingowi wyrządzającemu szkodę.
2. Ostateczne cła antydumpingowe przestają być stosowane najpóźniej z
  upływem 5 lat od dnia ich ustanowienia lub dnia zakończenia postępowania
  przeglądowego.
3. Przepisu ust. 2 nie stosuje się, jeżeli podczas postępowania
  przeglądowego stwierdzono, że zaprzestanie stosowania ustanowionych ceł
  antydumpingowych doprowadzi do utrzymania bądź ponownego stosowania
  dumpingu wyrządzającego szkodę.
                                  Art. 68.
1. Minister właściwy do spraw gospodarki może wszcząć, w drodze
  postanowienia, postępowanie przeglądowe:
   1) na wniosek złożony w imieniu przemysłu krajowego,
   2) z urzędu, nie później niż na 2 miesiące przed końcem pięcioletniego
     okresu, o którym mowa w art. 67 ust. 2.
2. Przemysł krajowy może wystąpić, nie później niż na 3 miesiące przed
  końcem pięcioletniego okresu, o którym mowa w art. 67 ust. 2, z wnioskiem o
  poddanie przeglądowi dotychczasowych rezultatów stosowania ustanowionych
  ceł antydumpingowych w celu ustalenia, czy zaprzestanie ich stosowania jest
  zasadne.
3. Wniosek, o którym mowa w ust. 1 pkt 1, powinien w szczególności zawierać:
   1) dowody utrzymywania się dumpingu i szkody, lub
   2) dowody, że usunięcie szkody częściowo lub w całości stało się możliwe
     dzięki ustanowionym cłom antydumpingowym, lub
   3) dowody świadczące o tym, że pozycja zagranicznego eksportera lub
     warunki rynkowe wskazują na prawdopodobieństwo dalszego występowania
     dumpingu i szkody.
4. W toku postępowania przeglądowego minister właściwy do spraw gospodarki
  zapewni biorącym udział w postępowaniu zagranicznym producentom lub
  eksporterom, krajowym importerom, organom kraju eksportu i przemysłowi
  krajowemu możliwość odniesienia się do zarzutów oraz ustosunkowania się do
  wniosku, o którym mowa w ust. 1 pkt 1.
5. Ustalenia końcowe postępowania przeglądowego powinny uwzględniać
  wszystkie istotne dowody przedstawione w postępowaniu.
6. Nałożone cła antydumpingowe stosuje się do czasu zakończenia postępowania
  przeglądowego.
7. Po wszczęciu postępowania przeglądowego, minister właściwy do spraw
  finansów publicznych, na wniosek ministra właściwego do spraw gospodarki,
  może zobowiązać, w drodze postanowienia, organy celne do prowadzenia
  ewidencji przywożonych na polski obszar celny towarów objętych tym
  postępowaniem.
8. Ewidencję, o której mowa w ust. 7, prowadzi się przez okres określony w
  art. 37 ust. 2 i zgodnie z zasadami określonymi na podstawie art. 37 ust.
  3.
                                  Art. 69.
1. Po upływie co najmniej roku od dnia ustanowienia ostatecznych ceł
  antydumpingowych, minister właściwy do spraw gospodarki, na uzasadniony i
  udokumentowany wniosek zainteresowanego zagranicznego producenta bądź
  zagranicznego eksportera lub na wniosek krajowego importera lub krajowych
  producentów, może dokonać weryfikacji celowości stosowania ceł
  antydumpingowych.
2. Postępowanie weryfikacyjne, o którym mowa w ust. 1, może być w każdym
  czasie wszczęte z urzędu.
3. Postępowanie, o którym mowa w ust. 1, wszczyna się nie częściej niż raz
  na 12 miesięcy.
4. W trakcie postępowania weryfikacyjnego należy ustalić w szczególności,
  czy okoliczności związane z dumpingiem lub szkodą uległy istotnej zmianie,
  oraz czy stosowane dotychczas cła antydumpingowe przynoszą zamierzone
  efekty w usuwaniu szkody poprzednio ustalonej. W tym celu uwzględnia się
  wszystkie istotne i udokumentowane informacje oraz dane przedstawione w
  toku postępowania.
5. Po wszczęciu postępowania weryfikacyjnego, minister właściwy do spraw
  finansów publicznych, na wniosek ministra właściwego do spraw gospodarki,
  może zobowiązać, w drodze postanowienia, organy celne do prowadzenia
  ewidencji przywożonych na polski obszar celny towarów objętych tym
  postępowaniem.
6. Ewidencję, o której mowa w ust. 5, prowadzi się przez okres określony w
  art. 37 ust. 2 i zgodnie z zasadami określonymi na podstawie art. 37 ust.
  3.
7. Minister właściwy do spraw gospodarki, w drodze rozporządzenia, uchyli
  cło antydumpingowe, jeżeli w wyniku postępowania weryfikacyjnego stwierdzi,
  że dalsze stosowanie cła antydumpingowego nie jest konieczne dla usunięcia
  dumpingu lub że nie jest prawdopodobne dalsze istnienie szkody lub jej
  powtórne powstanie w przypadku uchylenia cła antydumpingowego.
8. Minister właściwy do spraw gospodarki, w drodze decyzji, umarza
  postępowanie weryfikacyjne, jeżeli stwierdzi, że nie zachodzą okoliczności,
  o których mowa w ust. 7.
 
                                  Art. 70.
1. Minister właściwy do spraw gospodarki może wydać postanowienie o
  wszczęciu postępowania rewizyjnego w celu ustalenia indywidualnych
  marginesów dumpingu dla nowych zagranicznych eksporterów z kraju eksportu
  towaru objętego postępowaniem antydumpingowym, jeżeli eksporterzy ci nie
  byli dostawcami tego towaru w badanym okresie, pod warunkiem wykazania że:
   1) nie są oni powiązani z zagranicznymi eksporterami ani producentami
     kraju eksportu, których towar jest objęty ustanowionymi środkami
     antydumpingowymi,
   2) nowy zagraniczny producent lub eksporter dokonał przywozu towaru na
     polski obszar celny po zakończeniu postępowania antydumpingowego lub
     wykaże, że zaciągnął wymagalne zobowiązania kontraktowe dotyczące
     przywozu znacznej ilości towaru na polski obszar celny.
2. Minister właściwy do spraw gospodarki wszczyna postępowanie rewizyjne, o
  którym mowa w ust. 1, po umożliwieniu producentom krajowym wyrażenia opinii
  w sprawie wniosku.
3. Po wszczęciu postępowania rewizyjnego minister właściwy do spraw
  gospodarki uchyla, w drodze rozporządzenia, wobec nowych zagranicznych
  producentów lub eksporterów, o których mowa w ust. 1, cła antydumpingowe
  ustanowione w wyniku postępowania antydumpingowego.
4. Po wszczęciu postępowania rewizyjnego, minister właściwy do spraw
  finansów publicznych, na wniosek ministra właściwego do spraw gospodarki,
  może zobowiązać, w drodze postanowienia, organy celne do prowadzenia
  ewidencji przywożonych na polski obszar celny towarów objętych tym
  postępowaniem.
5. Ewidencję, o której mowa w ust. 4, prowadzi się przez okres określony w
  art. 37 ust. 2 i zgodnie z zasadami określonymi na podstawie art. 37 ust.
  3.
6. Cła antydumpingowe ustanowione w wyniku postępowania rewizyjnego mogą być
  nałożone z mocą wsteczną, po ostatecznym ustaleniu dumpingu i szkody w
  wyniku postępowania określonego w ust. 1, poczynając od daty obowiązywania
  postanowienia o wszczęciu postępowania określonego w ust. 1.
7. Przepisów ust. 1-6 nie stosuje się w przypadku gdy cła antydumpingowe
  ustanowiono w postępowaniu na podstawie wyników przeprowadzonej kontroli
  wyrywkowej, o której mowa w art. 30 ust. 3-5.
                                  Art. 71.
W przypadku gdy w wyniku postępowania przeglądowego lub weryfikacyjnego, cła
antydumpingowe będą stosowane tylko wobec niektórych zagranicznych
producentów lub eksporterów z danego kraju, to pozostali zagraniczni
producenci i eksporterzy są nadal stronami, które mogą być w każdym czasie
poddane ponownemu postępowaniu przeglądowemu lub weryfikacyjnemu.
                                  Art. 72.
W przypadku przyjęcia zobowiązania cenowego przepisy dotyczące postępowania
przeglądowego, weryfikacyjnego i rewizyjnego stosuje się odpowiednio.
                                  Art. 73.
1. Postępowania przeglądowe i weryfikacyjne będą zakończone w terminie 12
  miesięcy, a w wyjątkowych wypadkach - w terminie 18 miesięcy od dnia ich
  wszczęcia.
2. Postępowanie rewizyjne powinno być wszczęte bez nieuzasadnionej zwłoki i
  zakończone nie później niż w terminie 12 miesięcy.
3. Do postępowań przeglądowych, weryfikacyjnych i rewizyjnych stosuje się
  odpowiednio przepisy art. 24-37 i art. 41-56.
4. Przyjęte zobowiązanie cenowe nie wygasa, jeżeli niewystępowanie dumpingu
  lub szkody jest w znacznym stopniu następstwem stosowania zobowiązania
  cenowego.
                                  Art. 74.
1. Minister właściwy do spraw gospodarki może wszcząć z urzędu postępowanie
  w celu zmiany lub uchylenia rozporządzenia ustanawiającego środki
  antydumpingowe po uprzednim przeprowadzeniu konsultacji z zagranicznymi
  eksporterami i krajowymi importerami towaru, w przypadku gdy przemysł
  krajowy przedstawi wystarczające dane i informacje świadczące o tym, że
  zastosowane środki antydumpingowe nie doprowadziły do oczekiwanych zmian
  cen krajowych.
2. Do postępowania, o którym mowa w ust. 1, stosuje się odpowiednio przepisy
  art. 24-32 i art. 48-56, z zastrzeżeniem, że będzie ono wznowione bez
  nieuzasadnionej zwłoki i zakończone w terminie 6 miesięcy od daty jego
  wznowienia.
3. Po wszczęciu postępowania, o którym mowa w ust. 1, minister właściwy do
  spraw finansów publicznych, na wniosek ministra właściwego do spraw
  gospodarki, może zobowiązać, w drodze postanowienia, organy celne do
  prowadzenia ewidencji przywożonych na polski obszar celny towarów objętych
  tym postępowaniem.
4. Ewidencję, o której mowa w ust. 3, prowadzi się przez okres określony w
  art. 37 ust. 2 i zgodnie z zasadami określonymi na podstawie art. 37 ust.
  3.
                                  Art. 75.
1. Uiszczone cło antydumpingowe i podatki są zwracane krajowemu importerowi
  w całości lub w części na podstawie decyzji ministra właściwego do spraw
  gospodarki, stwierdzającej zasadność zwrotu cła antydumpingowego.
2. Minister właściwy do spraw gospodarki wydaje decyzję, o której mowa w
  ust. 1, na pisemny wniosek krajowego importera zawierający dokładne
  informacje na temat żądanej kwoty zwrotu cła antydumpingowego i podatku,
  złożony wraz z pełną dokumentacją dotyczącą ich obliczenia i uiszczenia.
  Wniosek powinien ponadto wykazać zasadność zwrotu cła antydumpingowego, a w
  szczególności to, że margines dumpingu w chwili poboru cła antydumpingowego
  nie istniał lub był mniejszy niż stawka cła antydumpingowego.
3. Pisemny wniosek krajowego importera, o którym mowa w ust. 2, powinien
  zostać złożony przed upływem 6 miesięcy, licząc od dnia powiadomienia osoby
  zobowiązanej do zapłacenia ostatecznego cła antydumpingowego.
4. Decyzja o zasadności zwrotu cła antydumpingowego i podatków powinna w
  szczególności określać dane dotyczące zgłoszeń celnych towarów, w
  odniesieniu do których cło antydumpingowe ma być zwrócone, oraz wysokość
  kwot podlegających zwrotowi. Decyzja powinna zostać wydana w terminie 12
  miesięcy od dnia złożenia wniosku, o którym mowa w ust. 2. W szczególnie
  uzasadnionych przypadkach termin ten może zostać przedłużony do 18
  miesięcy.
5. Na pisemny wniosek krajowego importera, złożony wraz z decyzją ministra
  właściwego do spraw gospodarki o zasadności zwrotu cła antydumpingowego,
  oryginałem dowodu uiszczenia cła antydumpingowego i dokumentami, których
  przedstawienie było niezbędne do nadania towarowi przeznaczenia celnego,
  organ podatkowy i organ celny, który pobrał cło antydumpingowe, wydaje
  decyzje o zwrocie podatków i cła antydumpingowego w terminie 30 dni od dnia
  złożenia wniosku przez krajowego importera.
6. Kwota cła antydumpingowego i podatków podlegających zwrotowi zaliczana
  jest z urzędu na zaległe lub bieżące zadłużenie z tytułu innych należności
  odpowiednio celnych i podatkowych.
7. W razie braku zadłużenia, o którym mowa w ust. 6, cło antydumpingowe i
  podatki zwraca się w terminie 30 dni, licząc od dnia wydania decyzji
  orzekającej ich zwrot.
8. Od zwracanego cła antydumpingowego i podatku nie płaci się odsetek.
                                  Art. 76.
We wszystkich badaniach dotyczących przeglądów, weryfikacji, rewizji i
zwrotów stosuje się metodę wykorzystaną w trakcie postępowania, które
doprowadziło do nałożenia opłat.
                                  Art. 77.
1. Wszelkie informacje, które ze swej istoty mają charakter poufny, w
  szczególności których ujawnienie stanowiłoby znaczną korzyść dla
  konkurencyjnych przedsiębiorców lub miałoby zdecydowanie negatywne skutki
  dla osoby przekazującej informacje lub osoby, od której osoba przekazująca
  informacje je otrzymała, lub przekazywane z klauzulą poufności przez strony
  postępowania, traktuje się jako poufne, jeżeli osoba przekazująca
  informacje wskaże przyczynę, dla której wnioskuje o takie potraktowanie
  tych informacji.
2. Zainteresowane strony, które przekazały informacje poufne, są obowiązane
  dostarczyć także ich streszczenie nie opatrzone klauzulą poufności.
  Streszczenie powinno umożliwić zrozumienie istoty informacji. W
  uzasadnionych okolicznościach zainteresowane strony mogą zawiadomić
  ministra właściwego do spraw gospodarki, że streszczenie tych informacji
  nie jest możliwe. W takim wypadku są one obowiązane umotywować swoje
  stanowisko.
3. W przypadku gdy osoba dostarczająca informacje odmawia ujawnienia tych
  informacji w formie uogólnionej, informacje te mogą zostać pominięte, chyba
  że inne wiarygodne źródła potwierdzają te informacje.
                                  Art. 78.
1. Jeżeli zachodzi potrzeba ujawnienia ogólnych informacji oraz dowodów
  uzyskanych w postępowaniu antydumpingowym prowadzonym na podstawie
  przepisów ustawy, to minister właściwy do spraw gospodarki może ujawnić je
  w zakresie niezbędnym do wyjaśnienia podjętych w postępowaniu
  rozstrzygnięć.
2. Ujawnienie informacji i dowodów, o których mowa w ust. 1, nie może
  naruszyć prawa stron do zachowania tajemnicy handlowej.
                                  Art. 79.
1. Informacje uzyskane na podstawie przepisów ustawy z zastrzeżeniem
  poufności nie mogą być ujawnione bez wyraźnego zezwolenia osoby, która je
  dostarczyła.
2. Informacje dotyczące konsultacji urzędowych prowadzonych na podstawie
  przepisów ustawy, jak i inne dokumenty opracowane przez właściwe organy w
  związku z postępowaniem prowadzonym na podstawie przepisów ustawy mogą być
  ujawnione jedynie za zgodą właściwych organów.
3. Informacje uzyskane na podstawie przepisów ustawy mogą być wykorzystywane
  wyłącznie do celów, dla których zostały zgromadzone.
                                  Dział VI
                 Kontrola Naczelnego Sądu Administracyjnego
                                      
                                  Art. 80.
1. Decyzje ministra właściwego do spraw gospodarki wydane w postępowaniu
  antydumpingowym oraz postanowienia tego organu: o pozostawieniu wniosku o
  wszczęcie postępowania antydumpingowego bez rozpoznania, o zakończeniu
  postępowania antydumpingowego bez nałożenia środka antydumpingowego, o
  umorzeniu postępowania antydumpingowego, o odmowie wszczęcia postępowania
  antydumpingowego, podlegają zaskarżeniu przez stronę do Naczelnego Sądu
  Administracyjnego w przypadku ich niezgodności z prawem, w terminie 30 dni
  od daty doręczenia.
2. Wniesienie i rozpoznanie skargi następuje w trybie określonym ustawą z
  dnia 11 maja 1995 r. o Naczelnym Sądzie Administracyjnym (Dz.U. Nr 74, poz.
  368 i Nr 104, poz. 515, z 1997 r. Nr 75, poz. 471, Nr 106, poz. 679, Nr
  114, poz. 739 i Nr  144, poz. 971, z 1998 r. Nr 162, poz. 1126, z 1999 r.
  Nr 75, poz. 853, z 2000 r. Nr 2, poz. 5, Nr 48, poz. 552, Nr 60, poz. 704 i
  Nr 91, poz. 1008 oraz z 2001 r. Nr 49, poz. 508 i poz. 509), z wyłączeniem
  przepisów art. 35.
3. Wniesienie skargi do Naczelnego Sądu Administracyjnego nie wstrzymuje
  wykonania zaskarżonego aktu, chyba że sąd tak postanowi.
                                      
                                  Dział VII
 Przepisy przejściowe, zmiany w przepisach obowiązujących i przepisy końcowe
                                      
                                  Art. 81.
Postępowania wszczęte i niezakończone ostatecznym postanowieniem lub decyzją
przed dniem wejścia w życie niniejszej ustawy podlegają rozpatrzeniu według
jej przepisów.
                                  Art. 82.
W ustawie z dnia 11 kwietnia 2001 r. o ochronie przed nadmiernym przywozem
towarów na polski obszar celny (Dz. U. Nr 43, poz. 477)  w art. 6 w ust. 1
wyrazy "obejmowanego procedurą dopuszczenia do obrotu" zastępuje się wyrazami
"dopuszczanego do obrotu na polskim obszarze celnym".
                                  Art. 83.
Traci moc ustawa z dnia 11 grudnia 1997 r. o ochronie przed przywozem na
polski obszar celny towarów po cenach dumpingowych (Dz.U. z 1997 r. Nr 157,
poz. 1028).
                                  Art. 84.
Ustawa wchodzi w życie po upływie miesiąca od dnia ogłoszenia.
