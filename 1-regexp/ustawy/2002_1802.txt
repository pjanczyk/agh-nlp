


Tekst ustawy
przekazany do Senatu zgodnie z art. 52 regulaminu Sejmu
 
 
 
USTAWA
z dnia 22 września
2006 r.
 
o uruchamianiu
środków pochodzących z budżetu Unii Europejskiej przeznaczonych na finansowanie
wspólnej polityki rolnej[1])
 
 
Art. 1.
Ustawa określa właściwość
organów w zakresie uruchamiania środków pochodzących z Europejskiego Funduszu
Rolniczego Gwarancji, zwanego dalej „EFRG”, oraz z Europejskiego Funduszu
Rolniczego Rozwoju Obszarów Wiejskich, zwanego dalej „EFRROW”, ustanowionych na
podstawie rozporządzenia Rady (WE) nr 1290/2005 z dnia 21 czerwca 2005 r. w
sprawie finansowania wspólnej polityki rolnej (Dz.Urz. UE L 209 z 11.08.2005,
str. 1), zwanego dalej „rozporządzeniem nr 1290/2005”, zasady uruchamiania tych
środków w zakresie nieuregulowanym w tym rozporządzeniu oraz zasady
uruchamiania krajowych środków publicznych przeznaczonych na prefinansowanie i
współfinansowanie wspólnej polityki rolnej.
 
Art. 2.
Minister
właściwy do spraw finansów publicznych, jeżeli ustawa nie stanowi inaczej,
wykonuje zadania związane z uruchamianiem środków, o których mowa w art.
1, określone dla państwa członkowskiego i właściwego organu w rozporządzeniu nr
1290/2005 oraz rozporządzeniu Komisji (WE) nr 885/2006 z dnia 21 czerwca
2006 r. ustanawiającego szczegółowe zasady stosowania rozporządzenia Rady (WE)
nr 1290/2005 w zakresie akredytacji agencji płatniczych i innych jednostek, jak
również rozliczania rachunków EFRG i EFRROW (Dz.Urz.
UE  L  171 z 23.06.2006, str. 90), zwanego dalej „rozporządzeniem
nr 885/2006”, w tym w zakresie:
1)   przyznawania
jednostce organizacyjnej:
a)   akredytacji i
tymczasowej akredytacji jako agencji płatniczej w rozumieniu art. 6 ust. 1 rozporządzenia
nr 1290/2005, 
b)   specjalnej
akredytacji jako jednostce koordynującej w rozumieniu art. 6 ust. 3
rozporządzenia nr 1290/2005, 
c)   cofania
akredytacji agencji płatniczej;
2)   sprawowania
stałego nadzoru nad agencjami płatniczymi, o którym mowa w art. 2
rozporządzenia nr 885/2006;
3)   przekazywania
Komisji Europejskiej informacji określonych w rozporządzeniu nr 885/2006,
dotyczących agencji płatniczej i jednostki koordynującej oraz danych identyfikacyjnych
jednostki certyfikującej, określonej w art. 10 ust. 3 ustawy z dnia 28
września 1991 r. o kontroli skarbowej (Dz. U. z 2004 r. Nr 8, poz.
65, z późn. zm.[2])),
będącej jednostką certyfikującą w rozumieniu art. 7 rozporządzenia
nr 1290/2005.
 
Art. 3.
Minister
właściwy do spraw finansów publicznych może określić, w drodze rozporządzenia,
dodatkowe kryteria akredytacyjne, które powinna spełniać agencja płatnicza,
inne niż określone w załączniku nr 1 do rozporządzenia nr 885/2006, mając na
względzie zapewnienie prawidłowego wydatkowania środków pochodzących z EFRG i
EFRROW.
 
Art. 4.
Minister
właściwy do spraw finansów publicznych, przed przyznaniem jednostce organizacyjnej
akredytacji lub tymczasowej akredytacji jako agencji płatniczej, może powierzyć
innym podmiotom, uprawnionym do przeprowadzania audytu zewnętrznego, dokonanie
sprawdzenia, czy dana jednostka spełnia kryteria akredytacyjne określone w załączniku
nr 1 do rozporządzenia nr 885/2006 oraz dodatkowe kryteria akredytacyjne,
jeżeli zostały określone w przepisach wydanych na podstawie art. 3.
 
Art. 5.
1.   Minister
właściwy do spraw finansów publicznych przyznaje, w drodze rozporządzenia,
jednostce organizacyjnej akredytację jako agencji płatniczej, określając:
1)   nazwę i
siedzibę agencji płatniczej,
2)   zakres
udzielonej akredytacji,
3)   datę
udzielenia akredytacji
      –
uwzględniając zasady przyznawania jednostce organizacyjnej akredytacji jako agencji
płatniczej określone w rozporządzeniu nr 885/2006 oraz spełnienie przez
jednostkę organizacyjną dodatkowych kryteriów akredytacyjnych, jeżeli zostały określone
w przepisach wydanych na podstawie art. 3.
2.   Minister
właściwy do spraw finansów publicznych może przyznać, w drodze rozporządzenia,
jednostce organizacyjnej tymczasową akredytację jako agencji płatniczej,
określając:
1)   nazwę i
siedzibę agencji płatniczej,
2)   zakres
udzielonej akredytacji,
3)   datę
udzielenia akredytacji,
4)   zalecenia do
zrealizowania działań mających na celu spełnienie wszystkich kryteriów akredytacyjnych
oraz termin ich realizacji
      –
uwzględniając zasady przyznawania jednostce organizacyjnej tymczasowej akredytacji
jako agencji płatniczej określone w rozporządzeniu nr 885/2006 oraz spełnienie
przez jednostkę organizacyjną dodatkowych kryteriów akredytacyjnych, jeżeli
zostały określone w przepisach wydanych na podstawie art. 3.
 
Art. 6.
1.   Minister
właściwy do spraw finansów publicznych w ramach sprawowania stałego nadzoru nad
agencją płatniczą, o którym mowa w art. 2 rozporządzenia nr 885/2006,
współpracuje z jednostką koordynującą oraz z audytorem wewnętrznym agencji
płatniczej.
2.   Minister
właściwy do spraw finansów publicznych określi, w drodze rozporządzenia,
warunki i tryb współpracy, o której mowa w ust. 1, mając na względzie zapewnienie
stałego nadzoru nad agencją płatniczą, w tym przedkładania informacji dotyczących
spełniania przez agencję płatniczą kryteriów akredytacyjnych określonych w
załączniku nr 1 do rozporządzenia nr 885/2006 oraz dodatkowych kryteriów
akredytacyjnych, jeżeli zostały określone w przepisach wydanych na podstawie
art. 3.
 
Art. 7.
1.   Minister
właściwy do spraw finansów publicznych, w drodze rozporządzenia, cofa
akredytację agencji płatniczej, określając w szczególności:
1)   nazwę i
siedzibę agencji płatniczej,
2)   przyczyny
cofnięcia akredytacji,
3)   datę
cofnięcia akredytacji
      – mając na
względzie konieczność zapewnienia prawidłowego wydatkowania środków pochodzących
z EFRG i EFRROW oraz zasady cofania akredytacji określone w rozporządzeniu
nr 1290/2005 i rozporządzeniu nr 885/2006.
2.   Jednostka
organizacyjna, której została cofnięta akredytacja jako agencji płatniczej,
niezwłocznie przekazuje agencji płatniczej, wskazanej przez ministra właściwego
do spraw finansów publicznych, pełną dokumentację i bazy danych w zakresie
objętym cofniętą akredytacją.
 
Art. 8.
1.   Minister
właściwy do spraw rozwoju wsi oraz minister właściwy do spraw rynków rolnych
pełnią funkcję jednostki koordynującej.
2.   Minister
właściwy do spraw finansów publicznych przyznaje, w drodze rozporządzenia,
specjalną akredytację jednostce koordynującej, mając na względzie zapewnienie
terminowości i poprawności postępowania w gromadzeniu danych finansowych,
ich przetwarzaniu i przekazywaniu Komisji Europejskiej.
 
Art. 9.
1.   Agencje
płatnicze, każda w zakresie swojej właściwości, przesyłają jednostce koordynującej
dane finansowe i informacje niezbędne do sporządzenia i przekazania Komisji
Europejskiej sprawozdań z zakresu:
1)   planowanych
wydatków i dochodów z EFRG i EFRROW;
2)   dokonanych
wydatków i zrealizowanych dochodów z EFRG i EFRROW;
3)   danych
dotyczących wydatków i dochodów z EFRG i EFRROW.
2.   Właściwość
agencji płatniczych w zakresie realizacji płatności z EFRG i EFRROW
określają odrębne przepisy.
3.   Minister
właściwy do spraw rozwoju wsi i minister właściwy do spraw rynków rolnych
określi, w drodze rozporządzenia, zakres, tryb, formę oraz terminy przekazywania
przez agencje płatnicze danych finansowych i informacji, o których mowa w
ust. 1, mając na względzie zapewnienie ich kompletności oraz terminy, w jakich
jednostka koordynująca jest obowiązana do ich przekazania Komisji Europejskiej
zgodnie z art. 6 i 8 rozporządzenia nr 1290/2005.
 
Art. 10.
1.   Środki
pochodzące z EFRG i EFRROW są gromadzone na wyodrębnionych rachunkach bankowych
ministra właściwego do spraw finansów publicznych, prowadzonych przez Narodowy
Bank Polski.
2.   Środki na
prefinansowanie wydatków realizowanych z EFRG i EFRROW są przekazywane
agencji płatniczej z udzielonej z budżetu państwa nieoprocentowanej pożyczki.
3.   Środki
pochodzące z EFRROW, zgromadzone na rachunkach bankowych, o których mowa w ust.
1, oraz środki określone w ust. 2 są przekazywane agencji płatniczej przez
ministra właściwego do spraw finansów publicznych na podstawie wniosku ministra
właściwego do spraw rozwoju wsi lub ministra właściwego do spraw rynków
rolnych, sporządzonego na podstawie zapotrzebowania składanego przez agencję
płatniczą.
4.   Spłata
pożyczki, o której mowa w ust. 2, następuje ze środków EFRG i EFRROW
gromadzonych na rachunkach, o których mowa w ust. 1.
5.   Krajowe
środki publiczne przeznaczone na współfinansowanie wydatków realizowanych z
EFRG i EFRROW są przekazywane agencji płatniczej, w formie dotacji celowej,
przez ministra właściwego do spraw rozwoju wsi lub ministra właściwego do spraw
rynków rolnych na podstawie zapotrzebowania składanego przez agencję płatniczą.
6.   Obsługę
bankową rachunków agencji płatniczych w zakresie środków pochodzących z EFRROW
oraz krajowych środków publicznych przeznaczonych na prefinansowanie i współfinansowanie
wydatków realizowanych z EFRG i EFRROW prowadzi Narodowy Bank Polski na
podstawie umów rachunku bankowego.
7.   Minister
właściwy do spraw finansów publicznych w  porozumieniu z ministrem
właściwym do spraw rozwoju wsi i ministrem właściwym do spraw rynków rolnych
określi, w drodze rozporządzenia, warunki i  tryb przekazywania na
rachunek agencji płatniczej środków pochodzących z  EFRROW oraz
krajowych środków publicznych przeznaczonych na prefinansowanie i
współfinansowanie wydatków realizowanych z EFRG i  EFRROW, mając na
względzie dochowanie przez agencję płatniczą terminów i warunków dokonywania
płatności.
 
Art. 11.
 W ustawie z
dnia 17 czerwca 1966 r. o postępowaniu egzekucyjnym w administracji (Dz. U. z
2005 r. Nr 229, poz. 1954 oraz z 2006 r. Nr 104, poz. 708 i 711, Nr 133, poz.
935 i Nr 157, poz. 1119) w art. 2 w § 1 w pkt 8 lit. a otrzymuje brzmienie:
„a) zwrotów,
interwencji i innych środków będących częścią systemu całkowitego lub
częściowego finansowania Europejskiego Funduszu Orientacji i Gwarancji Rolnej,
Europejskiego Funduszu Rolniczego Gwarancji lub Europejskiego Funduszu
Rolniczego Rozwoju Obszarów Wiejskich, łącznie z sumami, które mają być pobrane
w związku z tymi działaniami,”.
 
Art. 12.
W ustawie z dnia
29 grudnia 1993 r. o utworzeniu Agencji Restrukturyzacji i Modernizacji
Rolnictwa (Dz. U. z 2005 r. Nr 31, poz. 264, z późn. zm.[3]))
wprowadza się następujące zmiany:
1)   w art. 7 w
ust. 6a w pkt 2 kropkę zastępuje się średnikiem i dodaje się pkt 3 w brzmieniu:
„3)     środków
pochodzących z Europejskiego Funduszu Rolniczego Gwarancji i Europejskiego Funduszu
Rolniczego Rozwoju Obszarów Wiejskich oraz krajowych środków publicznych przeznaczonych
na współfinansowanie wydatków realizowanych w ramach tych funduszy – w przypadku
pełnienia funkcji agencji płatniczej dla realizacji płatności z udziałem tych
środków.”;
2)   w art. 11b
ust. 1 otrzymuje brzmienie:
„1.     Należności
ustalane w drodze decyzji administracyjnej przez Prezesa Agencji z tytułu
nienależnie lub nadmiernie pobranych środków, o których mowa
w  art. 11 ust. 4, podlegają potrąceniu z bezspornej
i  wymagalnej wierzytelności lub należności dłużnika
z  tytułu realizowanych przez Agencję płatności w ramach
poszczególnych funduszy Unii Europejskiej oraz krajowych środków publicznych
przeznaczonych na współfinansowanie wydatków realizowanych w ramach tych
funduszy.”.
 
Art. 13.
W ustawie z dnia
18 grudnia 2003 r. o krajowym systemie ewidencji producentów, ewidencji
gospodarstw rolnych oraz ewidencji wniosków o przyznanie płatności (Dz. U. z
2004 r. Nr 10, poz. 76 oraz z 2006 r. Nr 92, poz. 638 i Nr 144, poz. 1045) w
art. 3 pkt 9 otrzymuje brzmienie:
„9) płatności pomoc
finansową dla producentów rolnych, przetwórców i organizacji producentów
udzielaną w całości lub w części ze środków Europejskiego Funduszu Orientacji i
Gwarancji Rolnej, Europejskiego Funduszu Rolniczego Gwarancji lub Europejskiego
Funduszu Rolniczego Rozwoju Obszarów Wiejskich.”.
 
Art. 14.
W ustawie z dnia
11 marca 2004 r. o Agencji Rynku Rolnego i organizacji niektórych rynków
rolnych (Dz. U. Nr 42, poz. 386, z późn. zm.[4]))
wprowadza się następujące zmiany:
1)   w art. 8 w
ust. 4 pkt 2 otrzymuje brzmienie:
„2)     z
krajowych środków publicznych przeznaczonych na prefinansowanie wydatków z
Sekcji Gwarancji Europejskiego Funduszu Orientacji i Gwarancji Rolnej lub
Europejskiego Funduszu Rolniczego Gwarancji jest prowadzona zgodnie z
przepisami o finansach publicznych.”;
2)   w art. 12
ust. 1 otrzymuje brzmienie:
„1.     Agencja
realizuje płatności ze środków pochodzących z Sekcji Gwarancji Europejskiego
Funduszu Orientacji i  Gwarancji Rolnej lub Europejskiego Funduszu
Rolniczego Gwarancji oraz prowadzi ewidencję wydatków z tych funduszy w
odrębnych księgach rachunkowych.”;
3)   w art. 13 w
ust. 1 w pkt 2 lit. a otrzymuje brzmienie:
„a)     pochodzących
z Sekcji Gwarancji Europejskiego Funduszu Orientacji i Gwarancji Rolnej lub
Europejskiego Funduszu Rolniczego Gwarancji,”;
4)   w art. 13a
ust. 1 otrzymuje brzmienie:
„1.     Należności,
o których mowa w art. 13 ust. 1 pkt 2, podlegają potrąceniu z bezspornej i wymagalnej
wierzytelności lub należności przedsiębiorcy z tytułu realizowanych przez Agencję
płatności ze środków pochodzących z Sekcji Gwarancji Europejskiego Funduszu
Orientacji i Gwarancji Rolnej lub Europejskiego Funduszu Rolniczego Gwarancji
oraz krajowych środków publicznych przeznaczonych na współfinansowanie wydatków
realizowanych w ramach tych funduszy.”;
5)   w art. 14 w
ust. 1 pkt 1 otrzymuje brzmienie:
„1)     pochodzących
z Sekcji Gwarancji Europejskiego Funduszu Orientacji i Gwarancji Rolnej lub
Europejskiego Funduszu Rolniczego Gwarancji,”;
6)   art. 19a
otrzymuje brzmienie:
„Art.  19a.       Należności
ustalane w drodze decyzji administracyjnej lub wierzytelności wynikające
z umów cywilnoprawnych z tytułu płatności realizowanych przez Agencję na
rzecz przedsiębiorców, o których mowa w art. 22 ust. 1 pkt 1 i 2, ze środków pochodzących
z Sekcji Gwarancji Europejskiego Funduszu Orientacji i Gwarancji Rolnej
lub Europejskiego Funduszu Rolniczego Gwarancji oraz krajowych środków
publicznych przeznaczonych na współfinansowanie wydatków realizowanych w ramach
tych funduszy, nie podlegają zajęciu na podstawie przepisów ustawy – Kodeks
postępowania cywilnego oraz przepisów o postępowaniu egzekucyjnym w administracji.”.
 
Art. 15. 
W ustawie z dnia
30 czerwca 2005 r. o finansach publicznych (Dz. U. Nr 249, poz. 2104 i Nr 169,
poz. 1420 oraz z 2006 r. Nr 45, poz. 319 i  Nr  104, poz.
708) wprowadza się następujące zmiany:
1)   w art. 5 w
ust. 3 pkt 3 otrzymuje brzmienie:
„3)     środki:
a)   Europejskiego
Funduszu Orientacji i Gwarancji Rolnej „Sekcja Gwarancji”,
b)   Europejskiego
Funduszu Rolniczego Gwarancji,
c)   Europejskiego
Funduszu Rolniczego Rozwoju Obszarów Wiejskich;”;
2)   w art. 17
ust. 5 otrzymuje brzmienie:
„5.     Minister
Finansów może określić, w drodze rozporządzenia, szczególne zasady
rachunkowości i plany kont dla środków, o których mowa w art. 5 ust. 1 pkt
2 i 3, z uwzględnieniem wymogów wynikających z  przepisów o
rachunkowości, standardów Unii Europejskiej i umów międzynarodowych.”;
3)   w art. 208
ust. 1 otrzymuje brzmienie:
„1.     Należności
i wierzytelności przypadające agencjom płatniczym, pochodzące z Sekcji
Gwarancji Europejskiego Funduszu Orientacji i Gwarancji Rolnej, Europejskiego
Funduszu Rolniczego Gwarancji, Europejskiego Funduszu Rolniczego Rozwoju
Obszarów Wiejskich oraz krajowych środków publicznych przeznaczonych na
współfinansowanie wydatków realizowanych w ramach tych funduszy, mogą być, w
szczególnie uzasadnionych przypadkach, umarzane w całości lub w części, a ich
spłata odraczana lub rozkładana na raty.”;
4)   w art. 209
ust. 5 otrzymuje brzmienie:
„5.     Pożyczki,
o których mowa w ust. 4, udzielane:
1)   państwowym
jednostkom budżetowym,
2)   samorządom
województw na zadania z zakresu zwalczania bezrobocia, realizowane przez wojewódzkie
urzędy pracy,
3)   agencjom
płatniczym na zadania realizowane w zakresie Wspólnej Polityki Rolnej,
finansowane ze środków, o których mowa w art. 5 ust. 3 pkt 3
– są
nieoprocentowane.”;
5)   w art. 212
ust. 2 otrzymuje brzmienie:
„2. Rozliczenie
pożyczki udzielonej agencji płatniczej następuje po wpłynięciu środków, o
których mowa w art. 5 ust. 3 pkt 3, na rachunek bankowy do obsługi tych środków.”.
 
Art. 16.
Ustawa wchodzi w
życie z dniem 16 października 2006 r.
 
 
 
                                                                                                                             MARSZAŁEK
SEJMU
 
 
                                                                                                                                              
                                                                                                                                 /
- / Marek Jurek




[1])
Niniejszą ustawą zmienia się ustawy: ustawę z dnia 17 czerwca 1966 r. o
postępowaniu egzekucyjnym w administracji, ustawę z dnia 29 grudnia 1993 r. o
utworzeniu Agencji Restrukturyzacji i Modernizacji Rolnictwa, ustawę z dnia 18
grudnia 2003 r. o krajowym systemie ewidencji producentów, ewidencji
gospodarstw rolnych oraz ewidencji wniosków o przyznanie płatności, ustawę z
dnia 11 marca 2004 r. o Agencji Rynku Rolnego i organizacji niektórych rynków
rolnych oraz ustawę z dnia 30 czerwca 2005 r. o finansach publicznych.


[2])
Zmiany tekstu jednolitego wymienionej ustawy zostały ogłoszone w Dz. U. z
2004 r. Nr 64, poz. 594, Nr 91, poz. 868, Nr 171, poz. 1800 i Nr 173, poz.
1808, z 2005 r. Nr 124, poz. 1042, Nr 132, poz. 1110 i Nr 183, poz. 1537
oraz z 2006 r. Nr 66, poz. 470, Nr 104, poz. 708 i 711 i Nr 157, poz. 1119.


[3])
Zmiany tekstu jednolitego wymienionej ustawy zostały ogłoszone w Dz. U. z
2005 r. Nr 132, poz. 1110, Nr 150, poz. 1259, Nr 163, poz. 1362 i Nr 184,
poz. 1539 oraz z 2006 r. Nr 92, poz. 638 i Nr 144, poz. 1040.


[4])
Zmiany wymienionej ustawy zostały ogłoszone w Dz. U. z 2004 r. Nr 97,
poz. 964, z 2005 r. Nr 14, poz. 115, Nr 132, poz. 1110, Nr 141, poz. 1182,
Nr 163, poz. 1362 i Nr 169, poz. 1420 oraz z 2006 r. Nr 92, poz. 638 i Nr 133,
poz. 935.
