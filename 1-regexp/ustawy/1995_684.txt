



                                    
Dz.U. z 1995 r. Nr 138, poz. 684. 
                                USTAWA
                       z dnia 9 listopada 1995 r.
                                    
  o zmianie ustawy o zasadach odpłatności za leki i artykuły sanitarne
                                    
                                    
                                Art. 1.
W ustawie z dnia 27 września 1991 r. o zasadach odpłatności za leki i artykuły 
sanitarne (Dz.U. Nr 94, poz. 422 i z 1994 r. Nr 111, poz. 535) wprowadza się 
następujące zmiany:
 1) art. 1 otrzymuje brzmienie:
          "Art. 1. Osobom objętym ubezpieczeniem społecznym i osobom 
                uprawnionym na podstawie odrębnych przepisów do 
                bezpłatnej opieki leczniczej, zwanym dalej "osobami 
                uprawnionymi", przysługuje zaopatrzenie w leki i materiały
                medyczne, w tym artykuły sanitarne, w zakresie i 
                na zasadach określonych w ustawie.";
 2) w art. 2:
   a) pkt 4 otrzymuje brzmienie:
       "4) nazwa handlowa leku - oznacza nazwę zastrzeżoną przez producenta,",
   b) po pkt 4 dodaje się pkt 5 i 6 w brzmieniu:
      "5) materiały medyczne - oznacza artykuły sanitarne oraz inne materiały
         medyczne w rozumieniu  ustawy z dnia 10 października 
         1991 r. o środkach farmaceutycznych, materiałach medycznych, 
         aptekach, hurtowniach i nadzorze farmaceutycznym (Dz.U. Nr 
         105, poz. 452 oraz z 1993 r. Nr 16, poz. 68 i Nr 47, poz. 211),
       6) artykuły sanitarne - oznacza materiały i preparaty opatrunkowe 
         przeznaczone dla celów medycznych oraz środki ich mocowania.";
       
 3) art. 3 otrzymuje brzmienie:
        "Art. 3. 1. Leki i materiały medyczne są wydawane bezpłatnie osobom
                uprawnionym:
                 1) przyjętym do szpitali i innych publicznych zakładów 
                   opieki zdrowotnej w rozumieniu art. 2 ust. 1 pkt 1 
                   ustawy z dnia 30 sierpnia 1991 r. o zakładach opieki 
                   zdrowotnej (Dz.U. Nr 91, poz. 408, z 1992 r. Nr 63, 
                   poz. 315 i z 1994 r. Nr 121, poz. 591) przeznaczonych
                   dla osób potrzebujących całodobowych lub całodziennych
                   świadczeń zdrowotnych,
                 2) przy wykonywaniu zabiegów leczniczych i diagnostycznych
                   w publicznych zakładach opieki zdrowotnej.
              2. Leki i materiały medyczne użyte podczas udzielania pomocy
                doraźnej przez publiczne zakłady opieki zdrowotnej
                są wydawane bezpłatnie.";
              
 4) art. 4 otrzymuje brzmienie:
        "Art. 4. 1. W aptekach ogólnodostępnych oraz w aptekach zakładowych
                podległych Ministrom: Obrony Narodowej i 
                Spraw Wewnętrznych, a także w aptekach zakładowych 
                przedsiębiorstwa państwowego "Polskie Koleje Państwowe",
                leki podstawowe, uzupełniające i recepturowe są 
                wydawane osobom uprawnionym  na podstawie recepty:
                 1) po wniesieniu opłaty ryczałtowej - za leki podstawowe
                   i recepturowe,
                 2) za odpłatnością w wysokości 30% albo 50% ceny 
                   leku - za leki uzupełniające.
              2. W przypadku gdy cena leku określonego w ust. 1 pkt 1 
                jest niższa od opłaty ryczałtowej, obowiązuje odpłatność 
                w wysokości ceny leku.
              3. Leki nie wymienione w ust. 1 wydawane są za pełną odpłatnością.
              4. Przepisów ust. 1-3 nie stosuje się do osób, które na podstawie
                i w zakresie określonym ustawą są uprawnione 
                do otrzymania leku bezpłatnego do wysokości ustalonego
                limitu ceny lub leku bezpłatnego.
              5. Minister Zdrowia i Opieki Społecznej, po zasięgnięciu 
                opinii Naczelnej Rady Lekarskiej i Naczelnej Rady Aptekarskiej,
                ustala, w drodze rozporządzenia, wykazy leków
                podstawowych i uzupełniających oraz określa wysokość
                odpłatności za leki uzupełniające, o której mowa w 
                ust. 1 pkt 2. Wykazy te aktualizowane są raz w roku; 
                częstsze zmiany mogą dotyczyć wyłącznie rozszerzenia 
                wykazu o nowe leki.";
              
 5) art. 5 otrzymuje brzmienie:
        "Art. 5. 1. Opłata ryczałtowa, o której mowa w art. 4 ust. 1 pkt 1, 
                nie może przekraczać 0,5% najniższego wynagrodzenia 
                w przypadku leku podstawowego oraz 1,5% najniższego 
                wynagrodzenia w przypadku leku recepturowego sporządzanego
                w aptece.
              2. Opłata ryczałtowa oraz częściowa odpłatność dotyczą jednostkowego
                opakowania leku określonego w wykazach, 
                o których mowa w art. 4 ust. 5.
              3. Minister Zdrowia i Opieki Społecznej, po zasięgnięciu 
                opinii Naczelnej Rady Aptekarskiej, określa, w drodze 
                rozporządzenia, ilość leku recepturowego, do której odnosi
                się opłata ryczałtowa, oraz sposób obliczania kosztu 
                sporządzenia leku recepturowego, za który przysługuje 
                refundacja, o której mowa w art. 12a.
              4. Rada Ministrów określa, w drodze rozporządzenia, wysokość
                opłaty ryczałtowej za leki podstawowe i recepturowe.";
              
 6) w art. 6:
   a) ust. 2 otrzymuje brzmienie:
          "2. Wystawiający receptę jest obowiązany sprawdzić, czy osoba, 
             na której rzecz wystawiono receptę, odpowiada warunkom 
             określonym w art. 1, oraz dokonać adnotacji o przepisanych 
             lekach lub artykułach sanitarnych w dokumentacji medycznej 
             pacjenta, sporządzonej zgodnie z przepisami dotyczącymi 
             dokumentacji prowadzonej w zakładach opieki zdrowotnej, 
             zwanej dalej "dokumentację medyczną".",
   b) w ust. 3 wyraz "pacjenta" zastępuje się wyrazem "medyczną",
   c) ust. 4 otrzymuje brzmienie:
          "4. Minister Zdrowia i Opieki Społecznej może określić, w drodze
             rozporządzenia, wzór książeczki usług medycznych, sposób
             rozprowadzania, dokonywania w niej wpisów oraz wysokość
             odpłatności za wydanie książeczki.",
   d) w ust. 5 wyraz "szczególne" zastępuje się wyrazem "szczegółowe",
   e) ust. 6 otrzymuje brzmienie:
          "6. Uprawnienia Ministra Zdrowia i Opieki Społecznej, o których
             mowa w ust. 4, przysługują odpowiednio Ministrom: Obrony
             Narodowej i Spraw Wewnętrznych w odniesieniu
             do tworzonych i utrzymywanych przez nich zakładów 
             opieki zdrowotnej oraz Ministrowi Transportu i Gospodarki Morskiej
             w odniesieniu do publicznych zakładów opieki 
             zdrowotnej przedsiębiorstwa państwowego "Polskie Koleje 
             Państwowe", w porozumieniu z Ministrem Zdrowia i Opieki 
             Społecznej oraz po zasięgnięciu opinii Naczelnej Rady Aptekarskiej
             i Naczelnej Rady Lekarskiej.";
 
 7) art. 7 otrzymuje brzmienie:
        "Art. 7. 1. Jeżeli w wykazach, o których mowa w art. 4 ust. 5, posłużono
                się międzynarodową lub handlową nazwą leku, 
                apteka może wydać, na zasadach określonych w art. 4 
                ust. 1, lek, którego cena nie przekracza limitu ceny ustalonego
                przez Ministra Zdrowia i Opieki Społecznej. W 
                przypadku wydania leku, którego cena przekracza limit 
                ceny, apteka pobiera ponadto dopłatę w wysokości różnicy
                między ceną wydawanego leku a wysokością limitu 
                ceny.
              2. Minister Zdrowia i Opieki Społecznej ustala limity cen 
                dla leków posiadających tę samą nazwę międzynarodową,
                a wymienionych w wykazach leków podstawowych i 
                leków uzupełniających oraz leków, o których mowa w 
                art. 11, pod nazwami handlowymi, a także dla leków o 
                różnych nazwach międzynarodowych, ale o podobnym 
                zakresie działania terapeutycznego. Refundacja, o której 
                mowa w art. 12a, ceny leku wydawanego bezpłatnie, za 
                opłatą ryczałtową lub za częściową odpłatnością nie może
                przekraczać ustalonego limitu ceny.
              3. Jeżeli w wykazach obok nazwy międzynarodowej leku 
                wymienia się również nazwy handlowe leku, apteka może
                wydać, na zasadach określonych w art. 4 ust. 1, również
                inny lek dopuszczony do obrotu, nie zamieszczony 
                w tych wykazach, a objęty tą samą nazwą międzynarodową,
                pod warunkiem że jego cena nie jest wyższa od 
                limitu ceny, a jeżeli limit nie został ustalony - od ceny 
                leku zamieszczonego w wykazach.
              4. Jeżeli wystawiający receptę nie dokonał odpowiedniej 
                adnotacji na druku recepty wskazującej na niemożność 
                dokonywania zamiany przepisanego leku w ramach leków
                objętych tą samą nazwą międzynarodową, apteka 
                ma obowiązek poinformować pacjenta o możliwości nabycia
                leku, którego cena nie przekracza limitu ceny ustalonego
                przez Ministra Zdrowia i Opieki Społecznej.
              5. Minister Zdrowia i Opieki Społecznej może ustalać limit 
                ceny artykułów sanitarnych wydawanych za opłatą ryczałtową
                na zasadach określonych w art. 9 ust. 2.";
      
 8) art. 8 otrzymuje brzmienie:
        "Art. 8. 1. Jeżeli osoba uprawniona, chorująca na wrodzoną lub nabytą
                chorobę przewlekłą, powinna z bezwzględnych 
                wskazań lekarskich, z uwagi na zagrożenie życia lub poważne
                zagrożenie zdrowia, przyjmować lek nie objęty 
                wykazem leków podstawowych, lekarz lub inna osoba 
                wymieniona w art. 6 ust. 1 wystawia, z zastrzeżeniem 
                art. 9a, receptę uprawniającą do nabycia niezbędnego 
                leku na zasadach dotyczących leków podstawowych.
              2. W dokumentacji medycznej należy szczegółowo uzasadnić
                potrzebę stosowania leku nie objętego wykazem leków
                podstawowych.";
              
 9) w art. 9 ust. 1-3 otrzymują brzmienie:
      "1. Materiały medyczne, z zastrzeżeniem ust. 2 oraz art. 11, są wydawane
         z aptek za pełną odpłatnością.
       2. Jeżeli osoba uprawniona wymaga ze względu na chorobę przewleką
         stałego stosowania określonych artykułów sanitarnych, lekarz 
         lub inna osoba wymieniona w art. 6 ust. 1 wystawia, z zastrzeżeniem
         art. 9a, receptę uprawniającą do nabycia niezbędnego artykułu
         sanitarnego na zasadach dotyczących leków podstawowych.
       3. W dokumentacji medycznej należy szczegółowo uzasadnić potrzebę
         stałego stosowania artykułów sanitarnych.";
      
10) po art. 9 dodaje się art. 9a w brzmieniu:
         "Art. 9a. Minister Zdrowia i Opieki Społecznej, po zasięgnięciu 
                opinii Naczelnej Rady Lekarskiej i Naczelnej Rady Aptekarskiej,
                określa, w drodze zarządzenia, wykaz leków i 
                artykułów sanitarnych, które nie mogą być przepisywane 
                na recepcie uprawniającej do nabycia leku lub artykułu 
                sanitarnego w trybie określonym w art. 8 ust. 1 i art. 9 
                ust. 2.";
    
11) art. 10 otrzymuje brzmienie:
         "Art. 10. Zasłużonym honorowym dawcom krwi przysługuje bezpłatne
                zaopatrzenie w artykuły sanitarne, a także leki 
                objęte wykazami leków podstawowych i uzupełniających 
                oraz leki określone przez Ministra Zdrowia i Opieki 
                Społecznej, w drodze zarządzenia, które zasłużony honorowy
                dawca krwi musi przyjmować w związku z oddaniem
                krwi dla celów leczniczo-zapobiegawczych.";
12) w art. 11 w ust. 1 po wyrazach "preparatów diagnostycznych" dodaje się 
   przecinek oraz wyrazy "artykułów sanitarnych.";
13) art. 12 otrzymuje brzmienie:
        "Art. 12. 1. Osobom uprawnionym, które znajdują się w trudnej sytuacji
                bytowej i ponoszą znaczne wydatki na zakup leków
                i artykułów sanitarnych, przysługuje pomoc finansowa.
              2. Rada Ministrów określi, w drodze rozporządzenia, rządowy
                program systemowej pomocy finansowej, o której 
                mowa w ust. 1, oraz szczegółowe zasady, warunki i tryb 
                przyznawania tej pomocy.";
              
14) po art. 12 dodaje się art. 12a w brzmieniu:
       "Art. 12a. 1. Apteka otrzymuje refundację ceny leku, artykułu sanitarnego,
                preparatu diagnostycznego lub sprzętu jednorazowego
                użytku wydawanego osobie uprawnionej bezpłatnie,
                za opłatą ryczałtową lub za częściową odpłatnością.
              2. Refundacja, o której mowa w ust. 1, dokonywana jest z 
                budżetu państwa przez dysponentów środków budżetowych
                przeznaczonych na ten cel, w oparciu o jednolitą 
                umowę refundacyjną.
              3. Minister Zdrowia i Opieki Społecznej określa, w drodze 
                rozporządzenia, po zasięgnięciu opinii Naczelnej Rady 
                Aptekarskiej, szczegółowe zasady oraz tryb refundacji, a 
                także sposób przekazywania przez aptekę danych o obrocie
                lekami refundowanymi i ich zakres.".
                                    
                                Art. 2.
Minister Zdrowia i Opieki Społecznej ogłosi w Dzienniku Ustaw Rzeczypospolitej
Polskiej jednolity tekst ustawy o zasadach odpłatności za leki i materiały 
sanitarne, z uwzględnieniem zmian wynikających z przepisów ogłoszonych 
przed dniem wydania jednolitego tekstu.
                                    
                                Art. 3.
Ustawa wchodzi w życie po upływie 3 miesięcy od dnia ogłoszenia.
                             
