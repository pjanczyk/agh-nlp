



Dz.U. z 1997 r. Nr 160, poz. 1087
                                    
                                    
                                    
                                    
                                 USTAWA
                       z dnia 18 grudnia 1997 r.
                                    
o zmianie ustawy o stosowaniu szczególnych rozwiązań w związku z likwidacją 
          skutków powodzi, która miała miejsce w lipcu 1997 r.
                                    
                                    
                                Art. 1.
W ustawie z dnia 17 lipca 1997 r. o stosowaniu szczególnych rozwiązań 
w związku z likwidacją skutków powodzi, która miała miejsce w lipcu 1997 r. 
(Dz.U. Nr 80, poz. 491 i Nr 107, poz. 692) wprowadza się następujące zmiany:
 1)  w art. 11d:
   a) ust. 1 otrzymuje brzmienie:
      "1. Środki Funduszu Pracy mogą być przeznaczone na bezzwrotną 
         pomoc osobom fizycznym będącym posiadaczami gospodarstwa 
         rolnego oraz osobom fizycznym prowadzącym działy specjalne 
         produkcji rolnej, w okresie odbudowy ich gospodarstw rolnych, 
         które uległy zniszczeniu lub poniosły znaczne straty wskutek powodzi.",
   b) po ust. 1 dodaje się ust. 1a w brzmieniu:
      "1a. W przypadku gdy posiadaczem gospodarstwa rolnego jest więcej 
         niż jedna osoba lub gdy dział specjalny produkcji rolnej prowadzi 
         kilka osób, pomoc, o której mowa w ust. 1, może być przyznana 
         jednemu współposiadaczowi gospodarstwa rolnego lub jednej z 
         osób prowadzących dział specjalny produkcji rolnej.",
   c) ust. 6 otrzymuje brzmienie:
      "6. Kierownik rejonowego urzędu pracy może, na wniosek zainteresowanego,
         skierować osobę fizyczną będącą posiadaczem gospodarstwa
         rolnego oraz osobę fizyczną prowadzącą dział specjalny produkcji
         rolnej, w okresie odbudowy ich gospodarstw rolnych, które 
         uległy zniszczeniu lub poniosły znaczne straty wskutek powodzi, 
         oraz jego domowników podlegających ubezpieczeniu emerytalno-rentowemu
         z tytułu stałej pracy w gospodarstwie do wykonywania
         pracy w ramach robót publicznych lub prac interwencyjnych.";
      
 2) art. 12 otrzymuje brzmienie:
       "Art. 12. 1. Posiadaczom gospodarstw rolnych oraz osobom prowadzącym
                działy specjalne produkcji rolnej na obszarach 
                dotkniętych powodzią przysługuje pomoc w naturze lub 
                ekwiwalencie pieniężnym, udzielana za pośrednictwem 
                gminy.
              2. Pomoc, o której mowa w ust. 1, polega na możliwości 
                otrzymania z Agencji Rynku Rolnego na każdy hektar 
                użytków rolnych zalanych przez powódź:
                 1) nieodpłatnie jednej tony pszenicy lub 
                 2) równowartości ceny minimalnej jednej tony pszenicy.
              3. Udzielenie pomocy następuje na wniosek osoby poszkodowanej,
                złożony niezwłocznie w gminie, na terenie której
                została wyrządzona szkoda przez powódź.
              4. Gmina, w terminie do dnia 31 grudnia 1997 r., zgłosi do 
                Agencji Rynku Rolnego zbilansowane potrzeby w zakresie
                pomocy, o której mowa w ust. 2.
              5. Z budżetu państwa zostanie zrekompensowana Agencji 
                Rynku Rolnego równowartość udzielonej nieodpłatnie 
                pomocy w naturze oraz wypłaconego ekwiwalentu pieniężnego
                posiadaczom gospodarstw rolnych dotkniętych 
                klęską powodzi.";
              
 3) art. 13 otrzymuje brzmienie:
         "Art. 13. Agencja Rynku Rolnego, wykorzystując zapasy produktów
                rolnych i żywnościowych, w tym także zapasy rezerw 
                państwowych, udostępni gminie pszenicę lub środki finansowe,
                o których mowa w art. 12 ust. 2.";
         
 4) po art. 13 dodaje się art. 13a w brzmieniu:
        "Art. 13a. Agencja Rynku Rolnego na cele pomocowe, o których 
                mowa w art. 12 ust. 2, może zaciągnąć kredyt bankowy.".
         
                                Art. 2.
Ustawa wchodzi w życie z dniem ogłoszenia.
                                   
