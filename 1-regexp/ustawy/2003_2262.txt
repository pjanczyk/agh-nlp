



Dz.U. z 2003 r. Nr 228, poz. 2262
                                                                                
                                        
                                        
                                   U S T A W A
                            z dnia 19 grudnia 2003 r.
                                        
 o zmianie ustawy o rehabilitacji zawodowej i społecznej oraz zatrudnianiu osób
         niepełnosprawnych oraz ustawy - Przepisy wprowadzające ustawę o
               działalności pożytku publicznego i o wolontariacie
                                        
                                     Art. 1.
W ustawie z dnia 27 sierpnia 1997 r. o rehabilitacji zawodowej i społecznej oraz
zatrudnianiu osób niepełnosprawnych (Dz.U. Nr 123, poz. 776, z późn. zm.)[1]
wprowadza się następujące zmiany:
1) w art. 10d ust. 2 otrzymuje brzmienie:
   "2. Ośrodki ubiegające się o uzyskanie wpisu do rejestru ośrodków
      przyjmujących grupy turnusowe składają wniosek o wpis do rejestru do
      właściwego terytorialnie samorządu województwa, który po zaopiniowaniu
      wniosku, w terminie 30 dni od dnia jego wpływu przekazuje wniosek
      wojewodzie.";
2) w art. 13 ust. 1 otrzymuje brzmienie:
   "1. Osoba niepełnosprawna, która nie osiągnęła wieku emerytalnego,
     prowadząca działalność gospodarczą albo własne lub dzierżawione
     gospodarstwo rolne może otrzymać, ze środków Funduszu, dofinansowanie do
     wysokości 50% oprocentowania kredytu bankowego zaciągniętego na
     kontynuowanie tej działalności, jeżeli:
     1) nie korzystała z pożyczki, o której mowa w art. 12 ust. 1, lub
     2) taka pożyczka została spłacona albo w całości umorzona.";
3) w art. 22 ust. 3-5 otrzymują brzmienie:
   "3. Kwota obniżenia, o której mowa w ust. 1, stanowi iloczyn wskaźnika
      wynagrodzeń niepełnosprawnych pracowników sprzedającego zaliczonych do
      znacznego lub umiarkowanego stopnia niepełnosprawności i wskaźnika
      udziału przychodów.
    4. Wskaźnik wynagrodzeń niepełnosprawnych pracowników sprzedającego
      zaliczonych do znacznego lub umiarkowanego stopnia niepełnosprawności, o
      którym mowa w ust. 3, stanowi iloczyn współczynnika wynagrodzeń tych
      pracowników i liczby etatów odpowiadającej różnicy między rzeczywistym
      zatrudnieniem wszystkich pracowników niepełnosprawnych, a zatrudnieniem
      zapewniającym osiągnięcie wskaźnika zatrudnienia osób niepełnosprawnych w
      wysokości 6%.
    5. Współczynnik wynagrodzeń pracowników niepełnosprawnych zaliczonych do
      znacznego lub umiarkowanego stopnia niepełnosprawności, o którym mowa
      w ust. 4, stanowi iloraz sumy wynagrodzeń tych pracowników
      niepełnosprawnych - pomniejszonych o należne od nich składki na
      ubezpieczenia społeczne - i liczby pracowników niepełnosprawnych ogółem w
      przeliczeniu na pełny wymiar czasu pracy.";
4) w art. 25 ust. 3a otrzymuje brzmienie:
   "3a. Fundusz finansuje u pracodawcy zatrudniającego co najmniej 25
       pracowników w przeliczeniu na pełny wymiar czasu pracy, osiągającego
       wskaźnik zatrudnienia osób niepełnosprawnych ogółem w wysokości co
       najmniej 6%, w stosunku do zatrudnionych osób niepełnosprawnych:
       1) zaliczonych do znacznego i umiarkowanego stopnia niepełnosprawności część
wynagrodzenia odpowiadającą należnej od pracownika składce na
         ubezpieczenie emerytalne oraz część kosztów osobowych pracodawcy
         odpowiadającą należnej od pracodawcy składce na ubezpieczenie
         emerytalne,
       2) zaliczonych do lekkiego stopnia niepełnosprawności - część kosztów
         osobowych pracodawcy odpowiadającą należnej składce na ubezpieczenie
         wypadkowe.";
5) w art. 26a:
   a) w ust. 1 zdanie wstępne otrzymuje brzmienie:
      "Pracodawcy zatrudniającemu osoby niepełnosprawne, które nie osiągnęły
       wieku emerytalnego i zostały ujęte w ewidencji prowadzonej przez
       Fundusz, o której mowa w art. 26b ust. 1, przysługuje ze środków
       Funduszu miesięczne dofinansowanie do wynagrodzeń tych pracowników
       niepełnosprawnych, wypłacane raz na dwa miesiące, zwane dalej
       "miesięcznym dofinansowaniem", w kwocie:",
   b) po ust. 1 dodaje się ust. 1a w brzmieniu:
      "1a. Miesięczne dofinansowanie nie przysługuje pracodawcy zatrudniającemu
         co najmniej 25 pracowników w przeliczeniu na pełny wymiar czasu pracy
         i nieosiągającemu wskaźnika zatrudnienia osób niepełnosprawnych w
         wysokości co najmniej 6%.",
   c) ust. 2 otrzymuje brzmienie:
     "2. Pracodawcy zatrudniającemu w przeliczeniu na pełny wymiar czasu pracy
       mniej niż 25 pracowników oraz pracodawcy zatrudniającemu co najmniej 25
       pracowników w przeliczeniu na pełny wymiar czasu pracy i osiągającemu
       wskaźnik zatrudnienia osób niepełnosprawnych w wysokości co najmniej 6%
       przysługuje miesięczne dofinansowanie w wysokości:
         1) 70% kwot, o których mowa w ust. 1,
         2) 90% kwot, o których mowa w ust. 1, w przypadku osób
           niepełnosprawnych, u których stwierdzono chorobę psychiczną,
           upośledzenie umysłowe lub epilepsję oraz pracowników niewidomych.";
6) w art. 26b po ust. 1 dodaje się ust. 1a w brzmieniu:
   "1a. Zatrudnienie i wskaźnik, o których mowa w art. 26a ust. 1, 1a i 2,
       ustala się odpowiednio na zasadach określonych w art. 21 ust. 1 i 5 oraz
       art. 28 ust. 3.";
7) w art. 26c:
   a) ust. 1 otrzymuje brzmienie:
     "1. Pracodawca, o którym mowa w art. 26a, składa Funduszowi:
         1) miesięczne informacje o wynagrodzeniach, zatrudnieniu i stopniach
           niepełnosprawności pracowników niepełnosprawnych, z uwzględnieniem
           pracowników, u których stwierdzono chorobę psychiczną, upośledzenie
           umysłowe lub epilepsję oraz pracowników niewidomych - w terminie do
           14 dnia miesiąca następującego po miesiącu, którego informacja
           dotyczy,
         2) wniosek o wypłatę miesięcznego dofinansowania za dwa miesiące - w
           terminie do 14 dnia miesiąca następującego po miesiącach, których
           wniosek dotyczy.",
   b) po ust. 1 dodaje się ust. 1a w brzmieniu:
      "1a. Informacje i wniosek, o których mowa w ust. 1, pracodawca przekazuje
         w formie dokumentu elektronicznego przez teletransmisję danych oraz
         pobiera drogą elektroniczną potwierdzenie wysłanej informacji lub
         wniosku.",
   c) po ust. 4 dodaje się ust. 4a i 4b w brzmieniu:
      "4a. W przypadku nieuzgodnienia salda w terminie do końca miesiąca
         następującego po miesiącu złożenia wniosku o wypłatę miesięcznego
         dofinansowania, Fundusz wydaje decyzję o odmowie wypłaty tego
         dofinansowania.
       4b. Od decyzji Funduszu, o której mowa w ust. 4a, służy odwołanie do
          ministra właściwego do spraw zabezpieczenia społecznego.",
   d) ust. 6 otrzymuje brzmienie:
     "6. Minister właściwy do spraw zabezpieczenia społecznego określi, w
       drodze rozporządzenia, szczegółowe warunki i tryb przekazywania oraz
       rozliczania miesięcznych dofinansowań, wzory informacji i wniosku, o
       których mowa w ust. 1, oraz rozliczenia, o którym mowa w ust. 5, tryb
       uzgodnienia salda, o którym mowa w ust. 4, a także warunki, jakie muszą
       spełniać pracodawcy przekazując dokumenty w formie elektronicznej przez
       teletransmisję danych, uwzględniając potrzebę zapewnienia jednolitych
       warunków niezbędnych dla prawidłowego przekazywania dokumentów.";
8) w art. 31:
   a) w ust. 1 pkt 2 otrzymuje brzmienie:
     "2) opłat, z wyjątkiem opłaty skarbowej i opłat o charakterze
       sankcyjnym.",
   b) po ust. 4 dodaje się ust. 5  w brzmieniu:
     "5. Wykaz opłat o charakterze sankcyjnym, o których mowa w ust. 1 pkt 2,
       określi, w drodze rozporządzenia, minister właściwy do spraw finansów
       publicznych w porozumieniu z ministrem właściwym do spraw zabezpieczenia
       społecznego, uwzględniając charakter opłat podlegających wyłączeniu.";
9) w art. 33 w ust. 2 pkt 5 otrzymuje brzmienie:
   "5) ze środków pochodzących ze zbycia środków trwałych zakupionych ze
      środków funduszu, w części niezamortyzowanej.";
10) w art. 35:
   a) w ust. 1:
     - pkt 1 otrzymuje brzmienie:
         "1) opracowanie i realizacja wojewódzkich programów dotyczących
           wyrównywania szans osób niepełnosprawnych i przeciwdziałania ich
           wykluczeniu społecznemu oraz pomocy w realizacji zadań na rzecz
           zatrudniania osób niepełnosprawnych,",
     - uchyla się pkt 2,
     - pkt 5 otrzymuje brzmienie:
         "5) dofinansowanie robót budowlanych w rozumieniu przepisów ustawy z
           dnia 7 lipca 1994 r. - Prawo budowlane (Dz. U. z 2000 r. Nr 106,
           poz. 1126, z późn. zm.)[2], dotyczących obiektów służących
           rehabilitacji, w związku z potrzebami osób niepełnosprawnych, z
           wyjątkiem rozbiórki tych obiektów,",
   b) ust. 3 otrzymuje brzmienie:
     "3. Minister właściwy do spraw zabezpieczenia społecznego określi, w
       drodze rozporządzenia, zadania samorządu województwa, które mogą być
       dofinansowane ze środków Funduszu oraz warunki i tryb dofinansowywania
     robót budowlanych, o których mowa w ust. 1 pkt 5, mając na względzie
       potrzeby w zakresie realizacji zadań na rzecz osób niepełnosprawnych.";
11) w art. 35a w ust. 1 pkt 1 otrzymuje brzmienie:
   "1) opracowywanie i realizacja, zgodnych z powiatową strategią dotyczącą
      rozwiązywania problemów społecznych, powiatowych programów działań na
      rzecz osób niepełnosprawnych w zakresie:
     a) rehabilitacji społecznej,
     b) rehabilitacji zawodowej i zatrudniania,
     c) przestrzegania praw osób niepełnosprawnych,";
12) w art. 47:
   a) ust. 1 otrzymuje brzmienie:
     "1. Środki Funduszu, w wysokości do 30% wydatków, przeznacza się na:
         1) realizację działań wyrównujących różnice między regionami, w
           szczególności w jednostkach samorządu terytorialnego, na terenie
           których stopa bezrobocia jest wyższa niż 110% średniej stopy
           bezrobocia w kraju lub nie utworzono warsztatu terapii zajęciowej
           albo zakładu aktywności zawodowej,
         2) realizację programów wspieranych ze środków pomocowych Unii
           Europejskiej na rzecz osób niepełnosprawnych przewidzianych do
           wdrożenia w danym roku,
         3) dofinansowanie zadań wynikających z programów rządowych, w tym
           ukierunkowanych na rozwój zasobów ludzkich oraz przeciwdziałanie
           wykluczeniu społecznemu osób niepełnosprawnych,
         4) zadania inne niż wymienione w ustawie:
           a) programy zatwierdzone przez Radę Nadzorczą, służące rehabilitacji
             społecznej i zawodowej, w szczególności adresowane do
             osób niepełnosprawnych, w tym dzieci niepełnosprawnych,
           b) finansowanie w części lub całości badań, ekspertyz i analiz
             dotyczących rehabilitacji zawodowej i społecznej.",
   b) po ust. 1 dodaje się ust. 1a w brzmieniu:
      "1a. W celu realizacji zadań, o których mowa w ust. 1 pkt 2, Fundusz może
         udzielać dotacji, pożyczek oraz finansować odsetki od kredytów
         udzielonych projektodawcom na realizację programów. Warunki
         korzystania z tych form pomocy będą określać  umowy zawarte przez
         Fundusz z realizatorami programów.";
13) po art. 68a dodaje się art. 68b w brzmieniu:
    "Art. 68b. W 2004 r. zadanie, o którym mowa w art. 26a, może zostać
           sfinansowane ze środków Funduszu, poza dotacją celową z budżetu
           państwa, do wysokości 45% środków zapewniających jego realizację.".
                                        
                                     Art. 2.
W ustawie z dnia 24 kwietnia 2003 r. - Przepisy wprowadzające ustawę o
działalności pożytku publicznego i o wolontariacie (Dz.U. Nr 96, poz. 874 oraz
Nr 202, poz. 1956 i 1958) w art. 23 po ust. 1 dodaje się ust. 1a w brzmieniu:
  "1a. Do dnia 1 czerwca 2004 r. jednostki samorządu terytorialnego mogą zlecać
     realizację zadań publicznych w sferze określonej w art. 4 ustawy, o której
     mowa w art. 1, w trybie określonym w uchwale, stanowiącej przepis prawa
     miejscowego, wydanej na podstawie art. 118 ust. 3 ustawy, o której mowa w
     art. 17 w brzmieniu obowiązującym przed dniem wejścia w życie niniejszego
     przepisu.".
  
                                     Art. 3.
Przepisy wykonawcze wydane na podstawie art. 35 ust. 3 ustawy, o której mowa w
art. 1, zachowują moc do czasu wejścia w życie przepisów wykonawczych wydanych
na podstawie art. 35 ust. 3 w brzmieniu nadanym art. 1 pkt 10 lit. b niniejszej
ustawy.
                                     Art. 4.
Ustawa wchodzi w życie z dniem 1 stycznia 2004 r.
_______________________________
[1]  Zmiany wymienionej ustawy zostały ogłoszone  w  Dz.U. z 1997 r. Nr 160, poz.
1082,  z  1998 r. Nr 99, poz. 628, Nr 106, poz. 668, Nr 137, poz. 887,  Nr  156,
poz.  1019  i Nr 162, poz. 1118 i 1126, z 1999 r. Nr 49, poz. 486, Nr  90,  poz.
1001, Nr 95, poz. 1101 i Nr 111, poz. 1280, z 2000 r. Nr 48, poz. 550 i Nr  119,
poz.  1249, z 2001 r. Nr 39, poz. 459, Nr 100, poz. 1080, Nr 125, poz. 1368,  Nr
129,  poz. 1444 i Nr 154, poz. 1792 i 1800, z 2002 r. Nr 169, poz. 1387, Nr 200,
poz.  1679 i 1683 i Nr 241, poz. 2074 oraz z 2003 r. Nr 7, poz. 79 i Nr 90, poz.
844.
[2] Zmiany tekstu jednolitego wymienionej ustawy zostały ogłoszone w Dz.U. z 2000
r.  Nr  109,  poz. 1157 i Nr 120, poz. 1268, z 2001 r. Nr 5, poz.  42,  Nr  100,
poz.  1085, Nr 110, poz. 1190, Nr 115, poz. 1229, Nr 129, poz. 1439  i  Nr  154,
poz. 1800, z 2002 r. Nr 74, poz. 676 oraz z 2003 r. Nr 80, poz. 718.
