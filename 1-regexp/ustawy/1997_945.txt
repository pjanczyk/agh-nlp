



Dz.U. z 2001 r. Nr 31, poz. 353
                                        
                                        
                                        
                                        
                                     USTAWA
                             z dnia 2 marca 2001 r.
                                        
         o wyrobie spirytusu, wyrobie i  rozlewie wyrobów spirytusowych
                      oraz wytwarzaniu wyrobów tytoniowych
                                        
                                     Art. 1.
Ustawa określa zasady i warunki podejmowania i wykonywania działalności
gospodarczej w zakresie wyrobu spirytusu i jego skażania, wyrobu i rozlewu
wyrobów spirytusowych oraz wytwarzania wyrobów tytoniowych.
                                        
                                     Art. 2.
W rozumieniu niniejszej ustawy:
   1) spirytus oznacza płyn alkoholowy uzyskany w wyniku destylacji po
     fermentacji alkoholowej produktów pochodzenia rolniczego albo alkohol
     etylowy syntetyczny,
   2) wyrób spirytusowy oznacza napój zawierający alkohol etylowy pochodzenia
     rolniczego w ilości nie mniejszej niż 18% objętościowych alkoholu
     przeznaczony do spożycia przez ludzi,
   3) wyrób tytoniowy oznacza wyrób wyprodukowany z tytoniu przeznaczony do
     palenia oraz tabakę.
                                        
                                     Art. 3.
1. Wykonywanie działalności gospodarczej w zakresie:
   1) wyrobu, oczyszczania, skażania lub odwadniania spirytusu,
   2) wyrobu lub rozlewu wyrobów spirytusowych,
   3) wytwarzania wyrobów tytoniowych
  wymaga uzyskania zezwolenia.
2. Zezwolenie na wyrób wyrobów spirytusowych dotyczy również rozlewu
  wytworzonych we własnym zakresie wyrobów.
   
                                     Art. 4.
Organem właściwym w sprawach wydania, odmowy wydania i cofnięcia zezwolenia jest
minister właściwy do spraw rynków rolnych, zwany dalej "organem zezwalającym".
                                        
                                     Art. 5.
1. Wniosek o udzielenie zezwolenia, poza wymaganiami określonymi przepisami o
  działalności gospodarczej, zawiera ponadto:
   1) określenie zdolności produkcyjnej posiadanych przez wnioskodawcę urządzeń
     technicznych w skali roku,
   2) informacje dotyczące rodzaju przerabianego surowca.
2. Do wniosku, o którym mowa w ust. 1, dołącza się:
   1) dokument potwierdzający tytuł prawny wnioskodawcy do obiektów
     budowlanych, w których ma być wykonywana działalność gospodarcza objęta
     wnioskiem,
   2) zaświadczenia właściwego urzędu skarbowego oraz Zakładu Ubezpieczeń
     Społecznych stwierdzające, że wnioskodawca nie zalega z wpłatami
     należności na rzecz tych instytucji,
   3) zaświadczenie o niekaralności przedsiębiorcy ubiegającego się o
     zezwolenie lub członków zarządu osoby prawnej za przestępstwa przeciwko
     mieniu i wiarygodności dokumentów,
   4) zaświadczenia komendanta powiatowego Państwowej Straży Pożarnej,
     powiatowego inspektora sanitarnego oraz wojewódzkiego inspektora ochrony
     środowiska stwierdzające, że obiekty budowlane i urządzenia techniczne
     przeznaczone do wykonywania działalności gospodarczej objętej wnioskiem
     spełniają wymagania określone w przepisach o ochronie przeciwpożarowej,
     sanitarnych i o ochronie środowiska.
                                        
                                     Art. 6.
1. Zezwolenie wydaje się, jeżeli:
   1) wniosek spełnia warunki określone w art. 5 ust. 1,
   2) do wniosku dołączono dokumenty, o których mowa w art. 5 ust. 2.
2. Zezwolenie określa również:
   1) rodzaj działalności gospodarczej objętej zezwoleniem oraz wielkość
     produkcji w skali roku, która nie może przekraczać zdolności produkcyjnych
     posiadanych przez przedsiębiorcę urządzeń technicznych,
   2) miejsce wykonywania działalności gospodarczej.
                                        
                                     Art. 7.
1. W razie powzięcia przez organ zezwalający informacji lub stwierdzenia
  okoliczności uzasadniających cofnięcie zezwolenia organ ten wszczyna z urzędu
  postępowanie w tej sprawie.
2. Organ zezwalający cofa zezwolenie w przypadkach określonych przepisami o
  działalności gospodarczej.
                                        
                                     Art. 8.
1. Przedsiębiorca, który uzyskał zezwolenie, oprócz wymagań określonych
  odrębnymi przepisami jest obowiązany do:
   1) wdrożenia systemu wewnętrznej kontroli, obejmującego w szczególności
     określenie :
     a) częstotliwości i sposobu pobierania próbek do badań jakościowych,
     b) metody badań,
     c) sposobu postępowania z produktami nieodpowiadającymi wymaganiom
       jakościowym,
   2) dysponowania planem zakładu obejmującym w szczególności pomieszczenia
     produkcyjne, magazynowe, socjalne i sanitarne, z zaznaczeniem:
     a) linii technologicznych,
     b) dróg przemieszczania surowców i produktów gotowych,
     c) stanowisk pracy,
   3) wyznaczenia osoby odpowiedzialnej za kontrolę jakości,
   4) zagospodarowania wywaru powstałego przy produkcji spirytusu na cele
     paszowe lub inne cele rolnicze albo jego utylizacji, w przypadku
     przedsiębiorców prowadzących wyrób spirytusu.
2. W przypadku zakończenia działalności gospodarczej określonej w zezwoleniu
  przedsiębiorca jest obowiązany zawiadomić o tym, w terminie 14 dni, organ
  zezwalający.
                                        
                                     Art. 9.
1. Spirytus skaża się jednym ze środków skażających, który zmienia smak, zapach
  albo zabarwienie spirytusu w taki sposób, że bez zmiany istotnych właściwości
  spirytus ten staje się niezdatny do spożycia.
2. Minister właściwy do spraw rynków rolnych określi, w drodze rozporządzenia,
  środki dopuszczone do skażania spirytusu oraz minimalną ilość ich
  zastosowania w tym celu, mając na względzie, że środki te nie mogą zagrażać
  zdrowiu lub życiu ludzi, a jednocześnie muszą uniemożliwiać spożycie
  spirytusu nimi skażonego.
                                        
                                    Art. 10.
1. Czynności związane ze skażaniem spirytusu dokonuje się przy udziale co
  najmniej dwóch pracowników przedsiębiorcy wykonującego skażanie.
2. Środki skażające przed ich zastosowaniem muszą być zbadane w celu ich
  identyfikacji.
3. Z każdej partii skażonego spirytusu pobiera się w miejscu skażenia próbkę w
  ilości 0,5 litra, która po zabezpieczeniu musi być przechowywana przez okres
  trzech miesięcy, z tym że przy skażaniu spirytusu na cele perfumeryjnokosmetyczne
próbkę pobiera się w ilości nie mniejszej niż 0,05 litra.
4. Po trzymiesięcznym okresie przechowywania próbki skażonego spirytusu muszą
  być zagospodarowane lub komisyjnie zlikwidowane.
5. Pomieszczenia lub wydzielone miejsca, gdzie przechowywane są próbki
  skażonego spirytusu, muszą być zabezpieczone w sposób uniemożliwiający dostęp
  do nich osób nieuprawnionych.
                                        
                                    Art. 11.
Z czynności skażania spirytusu przedsiębiorca sporządza protokół, który zawiera:
   1) nazwę przedsiębiorcy skażającego, jego siedzibę oraz numer zezwolenia,
   2) nazwę przedsiębiorcy, dla którego dokonano skażenia spirytusu,
   3) datę i miejsce skażenia spirytusu,
   4) ilość spirytusu przeznaczonego do skażenia,
   5) ilość spirytusu skażonego oraz jego moc pozorną (pogrążenie
     alkoholomierza) przy określonej temperaturze,
   6) nazwę środka skażającego i jego ilość użytą do skażenia w przeliczeniu na
     100 litrów spirytusu 100%,
   7) imiona i nazwiska oraz podpisy osób uczestniczących w czynności skażenia
     spirytusu.
                                        
                                    Art. 12.
1. Kto bez wymaganego zezwolenia wyrabia, skaża, oczyszcza lub odwadnia
  spirytus albo wyrabia lub rozlewa wyroby spirytusowe lub wyrabia wyroby
  tytoniowe,
     podlega grzywnie, karze ograniczenia wolności albo pozbawienia wolności
  do roku.
2. Kto dopuszcza się czynu określonego w ust. 1, jeżeli czyn ten dotyczy
  spirytusu, wyrobów spirytusowych lub wyrobów tytoniowych  znacznej wartości,
     podlega grzywnie, karze ograniczenia wolności albo pozbawienia wolności
  do lat 2.
                                        
                                    Art. 13.
Kto odkaża spirytus skażony lub w jakikolwiek sposób osłabia działanie środka
skażającego,
    podlega grzywnie, karze ograniczenia wolności albo pozbawienia wolności
do roku.
                                        
                                    Art. 14.
Jeżeli z popełniania przestępstw określonych w art. 12 lub art. 13 sprawca
uczynił sobie stałe źródło dochodu,
    podlega karze pozbawienia wolności do lat 3.
                                        
                                    Art. 15.
W dekrecie z dnia 24 czerwca 1953 r. o uprawie tytoniu i wytwarzaniu wyrobów
tytoniowych (Dz.U. Nr 34, poz. 144, z 1988 r. Nr 41, poz. 324, z 1989 r. Nr 35,
poz. 192, z 1993 r. Nr 47, poz. 211, z 1996 r. Nr 10, poz. 55 oraz z 1997 r. Nr
88, poz. 554) w art. 4 ust. 2 otrzymuje brzmienie:
     "2. Tej samej karze podlega, kto zataja tytoń uzyskany przez siebie z
       uprawy rośliny tytoniowej.".
     
                                    Art. 16.
Traci moc ustawa z dnia 22 kwietnia 1959 r. o zwalczaniu niedozwolonego wyrobu
spirytusu (Dz.U. Nr 27, poz. 169, z 1988 r. Nr 41, poz. 324, z 1991 r. Nr 107,
poz. 460, z 1997 r. Nr 43, poz. 272 i Nr 88, poz. 554, z 1999 r. Nr 101, poz.
1178 oraz z 2000 r. Nr 120, poz. 1268).
                                        
                                    Art. 17.
Ustawa wchodzi w życie po upływie 14 dni od dnia ogłoszenia.
                                                                                
