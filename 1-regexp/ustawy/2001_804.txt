



Dz.U. z 2001 r. Nr 76, poz. 804
                                        
                                        
                                        
                                     USTAWA
                             z dnia 25 maja 2001 r.
                                        
           o przebudowie i modernizacji technicznej oraz finansowaniu
           Sił Zbrojnych Rzeczypospolitej Polskiej w latach 2001"2006
                                        
                                        
                                     Art. 1.
1. Ustawa określa kierunki przebudowy i modernizacji technicznej Sił Zbrojnych
  Rzeczypospolitej Polskiej w latach 2001-2006 oraz źródła i wydatki budżetowe
  na finansowanie Sił Zbrojnych.
2. Celem ustawy jest zapewnienie warunków do osiągnięcia przez co najmniej 1/3
  Sił Zbrojnych pełnej interoperacyjności w ramach Organizacji Traktatu
  Północnoatlantyckiego oraz standardów pozostałych państw członków tej
  organizacji w zakresie uzbrojenia, wyposażenia, mobilności i możliwości
  prowadzenia działań wojskowych w każdych warunkach.
                                        
                                     Art. 2.
Ustala się następujące kierunki przebudowy i modernizacji Sił Zbrojnych:
   1) wyposażenie Sił Zbrojnych w nowoczesne uzbrojenie i sprzęt wojskowy, w
     tym w szczególności w samoloty wielozadaniowe, środki walki wojsk lądowych
     i sprzęt pływający,
   2) dostosowanie w celu osiągnięcia pełnej interoperacyjności w ramach
     Traktatu Północnoatlantyckiego, systemów rozpoznania, dowodzenia, obrony
     powietrznej i zabezpieczenia logistycznego,
   3) dostosowanie składu bojowego oraz poszczególnych elementów Sił Zbrojnych
     do potrzeb obronnych państwa,
   4) modernizacja oraz poprawa stanu technicznego eksploatowanego sprzętu
     wojskowego,
   5) modernizacja oraz poprawa stanu technicznego infrastruktury wojskowej,
   6) zwiększenie możliwości manewrowych wojsk oraz możliwości ich przerzutu w
     oddalone rejony działań,
   7) stopniowe odtwarzanie zapasów środków bojowych i materiałowych,
   8) wycofanie przestarzałego i nieperspektywicznego sprzętu wojskowego,
   9) przekazanie Agencji Mienia Wojskowego zbędnej dla Sił Zbrojnych
     infrastruktury wojskowej,
  10) zmiana struktury etatowych stanowisk służbowych, w tym zmniejszenie
     liczby stanowisk przeznaczonych dla oficerów,
  11) dostosowanie systemu szkolnictwa wojskowego do potrzeb Sił Zbrojnych.
                                        
                                     Art. 3.
1. Liczebność Sił Zbrojnych w dniu 31 grudnia 2003 r. nie przekroczy stu
  pięćdziesięciu tysięcy stanowisk etatowych żołnierzy.
2. Minister Obrony Narodowej określi, w drodze rozporządzenia, strukturę
  etatową Sił Zbrojnych, przy uwzględnieniu, że nie mniej niż 1/2 stanowisk, o
  których mowa w ust. 1, przeznacza się dla żołnierzy zawodowych, z czego nie
  więcej niż 1/3 dla oficerów.
                                        
                                     Art. 4.
1. Minister Obrony Narodowej wprowadzi program przebudowy i modernizacji
  technicznej Sił Zbrojnych w latach 2001-2006, zwany dalej "programem",
  uwzględniający w szczególności zadania poszczególnych rodzajów Sił Zbrojnych.
2. Program określa w szczególności:
   1) zadania dotyczące modernizacji wyposażenia Sił Zbrojnych przede wszystkim
     w zakresie:
     a) sprzętu rozpoznania i walki radioelektronicznej,
     b) sprzętu dowodzenia i łączności,
     c) sprzętu i wyposażenia systemu obrony powietrznej,
     d) zestawów przeciwpancernych pocisków kierowanych,
     e) kołowych transporterów opancerzonych,
     f) średnich samolotów transportowych,
     g) okrętów i sprzętu morskiego,
     h) sprzętu elektronicznego, w związku ze zwolnieniem częstotliwości na
       potrzeby operatorów telefonii ruchomej typu komórkowego trzeciej
       generacji,
     i) czołgów,
   2) zamierzenia w zakresie:
     a) systemów obronnych Sił Zbrojnych,
     b) zobowiązań wynikających z umów międzynarodowych,
     c) gromadzenia i utrzymywania zapasów środków bojowych i materiałowych dla
       Sił Zbrojnych,
     d) szkolenia Sił Zbrojnych,
     e) dyslokacji jednostek wojskowych i infrastruktury wojskowej,
     f) polityki kadrowej, rekonwersyjnej, kształcenia kadr w systemie
       szkolnictwa wojskowego,
   3) liczebność oraz skład bojowy poszczególnych elementów Sił Zbrojnych.
     
                                     Art. 5.
1. Realizację programu powierza się Ministrowi Obrony Narodowej. W trakcie
  realizacji programu Minister Obrony Narodowej zasięga opinii odpowiednio
  ministra właściwego do spraw gospodarki oraz ministra właściwego do spraw
  nauki, w zakresie zadań, o których mowa w art. 4 ust. 2 pkt 1.
2. W celu realizacji programu:
   1) mogą być zawierane umowy wieloletnie, do których nie stosuje się przepisu
     art. 29 ust. 6 ustawy z dnia 26 listopada 1998 r. o finansach publicznych
     (Dz. U. Nr 155, poz. 1014, z 1999 r. Nr 49, poz. 485, Nr 38, poz. 360,
     Nr 70, poz. 778 i Nr 110, poz. 1255 oraz z 2000 r. Nr 6, poz. 69, Nr 12,
     poz. 136, Nr 48, poz. 550, Nr 95, poz. 1041, Nr 119, poz. 1251 i Nr 122,
     poz. 1315) i art. 73 ustawy z dnia 10 czerwca 1994 r. o zamówieniach
     publicznych (Dz. U. z 1998 r. Nr 119, poz. 773, z 1999 r. Nr 45, poz. 437
     oraz z 2000 r. Nr 12, poz. 136, Nr 93, poz. 1027 i Nr 110, poz. 1167),
   2) nie stosuje się art. 18 ust. 4 ustawy o finansach publicznych, w zakresie
     konieczności uzgadniania z ministrem właściwym do spraw Skarbu Państwa
     decyzji o przeznaczeniu mienia likwidowanych jednostek budżetowych w
     przypadku, gdy mienie to przekazywane jest między jednostkami budżetowymi
     Ministerstwa Obrony Narodowej.
3. Minister Obrony Narodowej, po upływie każdego roku realizacji programu,
  przedstawia ministrowi właściwemu do spraw Skarbu Państwa informację z
  realizacji decyzji o przeznaczeniu mienia likwidowanych jednostek budżetowych
  Ministerstwa Obrony Narodowej.
4. Rada Ministrów sprawuje nadzór nad realizacją programu, składając Sejmowi
  coroczną informację o realizacji programu łącznie z projektem ustawy
  budżetowej albo projektem ustawy o prowizorium budżetowym.
                                        
                                     Art. 6.
1. Źródłami finansowania programu są:
   1) budżet państwa,
   2) środek specjalny, o którym mowa w art. 11,
   3) przychody z prywatyzacji przemysłowego potencjału obronnego, o których
     mowa w art. 12.
2. Źródłami finansowania programu mogą być również:
   1) darowizny,
   2)zapisy i spadki.
                                        
                                     Art. 7.
1. Z budżetu państwa przeznacza się corocznie na realizację programu - w latach
  2002"2006 - wydatki budżetowe w wysokości nie niższej niż 1,95% Produktu
  Krajowego Brutto. Wielkość wydatków budżetowych nie może być jednak mniejsza
  niż 16,1 mld zł w 2002 r., 17 mld zł w 2003 r., 17,9 mld zł, w 2004 r., 19
  mld zł w 2005 r. i 20,2 mld zł w 2006 r.
2. Wydatki budżetowe, o których mowa w ust. 1, w każdym roku realizacji
  programu ustala się z uwzględnieniem prognozowanych średniorocznych
  wskaźników cen towarów i usług konsumpcyjnych.
3. Udział wydatków majątkowych w wielkościach, o których mowa w ust. 1,
  wyniesie co najmniej 19%  w 2003 r. i co najmniej 23% w 2006 r.
4. Kryteria określone w ust. 1-3 są uwzględniane przez Radę Ministrów w
  projektach ustaw budżetowych albo projektach ustaw o prowizorium budżetowym.
5. Wydatki budżetowe, o których mowa w ust. 1, nie obejmują wydatków na
  sfinansowanie wyposażenia Sił Zbrojnych w samoloty wielozadaniowe,
  realizowanych na podstawie odrębnych przepisów.
6. Środki nieuwzględnione w budżecie, a niezbędne dla wykonania zadań poza
  granicami Rzeczypospolitej Polskiej przez jednostki organizacyjne Sił
  Zbrojnych powinny pochodzić z rezerw celowych lub rezerwy ogólnej Rady
  Ministrów.
                                        
                                     Art. 8.
Agencja Mienia Wojskowego przekazuje corocznie - w latach 2002 " 2006 - na
finansowanie programu co najmniej 93% uzyskanego dochodu.
                                        
                                     Art. 9.
1. Do dnia 31 grudnia 2006 r. Minister Obrony Narodowej może przekazać Agencji
  Mienia Wojskowego do prowadzenia dalszej działalności gospodarczej, na czas
  oznaczony lub nieoznaczony, jednostkę organizacyjną podporządkowaną lub
  nadzorowaną przez tego ministra, stanowiącą przedsiębiorstwo w rozumieniu
  art. 551 Kodeksu cywilnego.
2. Przy przekazaniu jednostki organizacyjnej, o której mowa w ust. 1, mają
  zastosowanie przepisy art. 231 Kodeksu pracy.
                                    Art. 10.
Do dnia 31 grudnia 2006 r. mienie pozostałe po jednostkach organizacyjnych
podporządkowanych lub nadzorowanych przez Ministra Obrony Narodowej w
likwidowanych garnizonach, przekazane Agencji Mienia Wojskowego do
zagospodarowania, może być w pierwszej kolejności udostępniane, w trybie
przetargu ograniczonego, przedsiębiorcom, których jedynym właścicielem są
żołnierze zwolnieni z zawodowej służby wojskowej w wyniku likwidacji tych
jednostek po dniu 31 grudnia 2000 r. lub pracownicy zatrudnieni w tych
jednostkach, z którymi stosunek pracy został rozwiązany po dniu 31 grudnia 2000
r.
                                        
                                    Art. 11.
1. Tworzy się środek specjalny Ministra Obrony Narodowej na realizację celów
  określonych w programie.
2.  Środek, o którym mowa w ust. 1, stanowią dochody:
   1) z wpływów za udostępnianie poligonów na rzecz wojsk obcych, w części nie
     przeznaczonej na zmniejszenie poniesionych wydatków budżetowych,
   2) z wpływów za specjalistyczne usługi wojskowe wykonywane w czasie
     realizacji zadań szkoleniowych,
   3) określone w art. 8.
                                    Art. 12.
Na finansowanie programu, niezależnie od wysokości określonych w art. 7 ust. 1,
przeznacza się w latach 2002-2006 co najmniej 35% całości kwoty, o której mowa w
art. 8 ust. 1 ustawy z dnia 7 października 1999 r. o wspieraniu restrukturyzacji
przemysłowego potencjału obronnego i modernizacji technicznej Sił Zbrojnych
Rzeczypospolitej Polskiej (Dz.U. Nr 83, poz. 932 i z 2000 r. Nr 119, poz. 1250).
                                        
                                    Art. 13.
Do dnia 31 grudnia 2006 r. nie stosuje się przepisu art. 36 ust. 5 ustawy z dnia
30 czerwca 1970 r. o służbie wojskowej żołnierzy zawodowych (Dz.U. z 1997 r. Nr
10, poz. 55, Nr 28, poz. 153, Nr 106, poz. 678, Nr 107, poz. 688, Nr 117, poz.
753, Nr 121, poz. 770 i Nr 141, poz. 944, z 1998 r. Nr 162, poz. 1117 oraz z
1999 r. Nr 1, poz. 7) w stosunku do oficerów zawodowych, którzy nie nabyli
uprawnień do zaopatrzenia emerytalnego z tytułu wysługi lat w wysokości 75%
podstawy wymiaru emerytury wojskowej, z zastrzeżeniem, że wyznaczenie tych
oficerów na niższe stanowisko służbowe może dotyczyć wyłącznie stanowisk,
których stopień etatowy nie jest niższy od posiadanego przez oficera stopnia
wojskowego.
                                        
                                    Art. 14.
1. Do dnia 31 grudnia 2003 r. okres wypowiedzenia stosunku służbowego zawodowej
  służby wojskowej dokonanego przez właściwy organ wojskowy, określony w
  przepisach ustawy o służbie wojskowej żołnierzy zawodowych, może być, na
  wniosek żołnierza, skrócony nie więcej jednak niż do jednego miesiąca.
2. Z tytułu skrócenia okresu wypowiedzenia, o którym mowa w ust. 1, żołnierzom
  zwalnianym z zawodowej służby wojskowej, przysługuje jednorazowe
  odszkodowanie w wysokości jednomiesięcznego uposażenia zasadniczego wraz z
  dodatkami o charakterze stałym, należnego na ostatnio zajmowanym stanowisku
  służbowym, za każdy miesiąc skrócenia okresu wypowiedzenia.
3. Jednorazowe odszkodowanie, o którym mowa w ust. 2, wypłaca organ wojskowy
  właściwy do wypłaty należności pieniężnych w związku ze zwolnieniem z
  zawodowej służby wojskowej, na zasadach określonych w odrębnych przepisach
  dla celów wypłaty uposażenia przez okres roku po zwolnieniu z zawodowej
  służby wojskowej.
4. Jednorazowe odszkodowanie, o którym mowa w ust. 2, przysługuje niezależnie
  od należności pieniężnych przysługujących żołnierzom zawodowym zwalnianym z
  zawodowej służby wojskowej.
5. Terminem wypłaty jednorazowego odszkodowania, o którym mowa w ust. 2 i
  innych należności pieniężnych, o których mowa w ust. 4, jest ostatni dzień
  skróconego okresu wypowiedzenia.
6. Dla celów emerytalnych, dniem zwolnienia z zawodowej służby wojskowej, jest
  ostatni dzień okresu, za który wypłacone zostało jednorazowe odszkodowanie, o
  którym mowa w ust. 2. Okres ten traktowany jest jako równorzędny ze służbą
  wojskową.
7. Przepisy ust. 1-6 stosuje się również do żołnierzy zawodowych, którym organ
  wojskowy wypowiedział stosunek służbowy zawodowej służby wojskowej po dniu 31
  grudnia 2000 r., a którzy do dnia wejścia w życie ustawy nie zostali
  zwolnieni z tej służby.
                                        
                                    Art. 15.
Ustawa wchodzi w życie po upływie 14 dni od dnia ogłoszenia, z wyjątkiem art.
11, który wchodzi w życie z dniem 1 stycznia 2002 r.
 
 
