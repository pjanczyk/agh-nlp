



Dz.U. z 1997 r. Nr 114, poz. 740                                    
                                    
                                    
                                    
                                    
                                    
                                USTAWA
                       z dnia 22 sierpnia 1997 r.
                                    
                        o ochronie osób i mienia
                                    
                                    
                               Rozdział 1
                            Przepisy ogólne
                                    
                                Art. 1.
Ustawa określa:
   1) obszary, obiekty i urządzenia podlegające obowiązkowej ochronie,
   2) zasady tworzenia i funkcjonowania wewnętrznych służb ochrony,
   3) zasady prowadzenia działalności gospodarczej w zakresie usług ochrony 
     osób i mienia,
   4) wymagane kwalifikacje i uprawnienia pracowników ochrony,
   5) nadzór nad funkcjonowaniem ochrony osób i mienia.
                                    
                                Art. 2.
Użyte w ustawie określenia oznaczają:
   1) kierownik jednostki - osobę lub organ przedsiębiorcy lub innej jednostki
     organizacyjnej, uprawnionych, zgodnie z przepisami prawa, statutem, 
     umową, do zarządzania nią; za kierownika jednostki uważa się również 
     likwidatora lub syndyka,
   2) licencja - zezwolenie na wykonywanie zadań związanych  z ochroną 
     osób i mienia w zakresie wymaganym ustawą,
   3) obszar podlegający obowiązkowej ochronie - obszar określony przez 
     ministrów, kierowników urzędów centralnych i wojewodów, wydzielony i 
     odpowiednio oznakowany,
   4) ochrona osób - działania mające na celu zapewnienie bezpieczeństwa 
     życia, zdrowia i nietykalności osobistej,
   5) ochrona mienia - działania zapobiegające przestępstwom i wykroczeniom
     przeciwko mieniu, a także przeciwdziałające powstawaniu szkody 
     wynikającej z tych zdarzeń oraz nie dopuszczające do wstępu osób 
     nieuprawnionych na teren chroniony,
   6) pracownik ochrony - osobę posiadającą licencję pracownika ochrony fizycznej
     lub licencję pracownika zabezpieczenia technicznego i wykonującą
     zadania ochrony w ramach wewnętrznej służby ochrony albo na 
     rzecz przedsiębiorcy, który uzyskał koncesję na prowadzenie działalności
     gospodarczej w zakresie ochrony osób i mienia, lub osobę wykonującą
     zadania ochrony w zakresie nie wymagającym licencji,
   7) specjalistyczne uzbrojone formacje ochronne - wewnętrzne służby 
     ochrony oraz przedsiębiorców, którzy uzyskali koncesje na prowadzenie 
     działalności gospodarczej w zakresie usług ochrony osób i mienia, posiadających
     pozwolenie na broń na okaziciela, wydane na podstawie odrębnych
     przepisów,
   8) wewnętrzne służby ochrony - uzbrojone i umundurowane zespoły pracowników
     przedsiębiorców lub jednostek organizacyjnych,  powołane do 
     ich ochrony.
                                    
                                Art. 3.
Ochrona osób i mienia realizowana jest w formie:
   1) bezpośredniej ochrony fizycznej: 
       a) stałej lub doraźnej,
       b) polegającej na stałym dozorze sygnałów przesyłanych, gromadzonych
         i przetwarzanych w elektronicznych urządzeniach i systemach 
         alarmowych,
       c) polegającej na konwojowaniu wartości pieniężnych oraz innych 
         przedmiotów wartościowych lub niebezpiecznych,
   2) zabezpieczenia technicznego, polegającego na:
       a) montażu elektronicznych urządzeń i systemów alarmowych, sygnalizujących
         zagrożenie chronionych osób i mienia, oraz eksploatacji, 
         konserwacji i naprawach w miejscach ich zainstalowania,
       b) montażu urządzeń i środków mechanicznego zabezpieczenia oraz 
         ich eksploatacji, konserwacji, naprawach i awaryjnym otwieraniu w 
         miejscach zainstalowania.
                                    
                                Art. 4.
 1. Ustawa nie narusza przepisów dotyczących ochrony obszarów, obiektów i 
   urządzeń jednostek organizacyjnych podległych, podporządkowanych lub 
   nadzorowanych przez:
   1) Ministra Obrony Narodowej,
   2) Ministra Spraw Wewnętrznych i Administracji,
   3) Ministra Sprawiedliwości,
   4) Ministra Spraw Zagranicznych,
   5) Szefa Urzędu Ochrony Państwa.
 2. Ustawa nie narusza przepisów dotyczących organizacji i zasad funkcjonowania
   innych uzbrojonych służb i formacji ochronnych, tworzonych na 
   podstawie odrębnych ustaw.     
 3. Ustawy nie stosuje się do Straży Marszałkowskiej podległej Marszałkowi 
   Sejmu.
                                    
                               Rozdział 2
    Obszary, obiekty i urządzenia podlegające obowiązkowej ochronie
                                    
                                Art. 5.
 1. Obszary, obiekty i urządzenia ważne dla obronności, interesu gospodarczego
   państwa, bezpieczeństwa publicznego i innych ważnych interesów 
   państwa podlegają obowiązkowej ochronie przez specjalistyczne uzbrojone 
   formacje ochronne lub odpowiednie zabezpieczenie techniczne.
 2. Do obszarów, obiektów i urządzeń, o których mowa w ust. 1, należą:
   1) w zakresie obronności państwa w szczególności:
       a) zakłady produkcji specjalnej oraz zakłady, w których prowadzone 
         są prace naukowo-badawcze lub konstruktorskie w zakresie takiej 
         produkcji,
       b) zakłady produkujące, remontujące i magazynujące uzbrojenie, 
         urządzenia i sprzęt wojskowy,
       c) magazyny rezerw państwowych,
   2) w zakresie ochrony interesu gospodarczego państwa w szczególności:
       a) zakłady mające bezpośredni związek z wydobyciem surowców mineralnych
         o strategicznym znaczeniu dla państwa,
       b) porty morskie i lotnicze,
       c) banki i przedsiębiorstwa wytwarzające, przechowujące bądź transportujące
         wartości pieniężne w znacznych ilościach,
   3) w zakresie bezpieczeństwa publicznego  w szczególności:
       a) zakłady, obiekty i urządzenia mające istotne znaczenie  dla funkcjonowania
         aglomeracji miejskich, których zniszczenie lub uszkodzenie
         może stanowić zagrożenie dla życia i zdrowia ludzi oraz 
         środowiska, w szczególności elektrownie i ciepłownie, ujęcia wody, 
         wodociągi i oczyszczalnie ścieków,
       b) zakłady stosujące, produkujące lub magazynujące w znacznych 
         ilościach materiały jądrowe, źródła i odpady promieniotwórcze, 
         materiały toksyczne, odurzające, wybuchowe bądź chemiczne o 
         dużej podatności pożarowej lub wybuchowej,
       c) rurociągi paliwowe, linie energetyczne i telekomunikacyjne, zapory 
         wodne i śluzy oraz inne urządzenia znajdujące się w otwartym terenie,
         których zniszczenie lub uszkodzenie może stanowić zagrożenie
         dla życia lub zdrowia ludzi, środowiska albo spowodować 
         poważne straty materialne,
   4) w zakresie ochrony innych ważnych interesów państwa w szczególności :
       a) zakłady o unikalnej produkcji gospodarczej,
       b) obiekty i urządzenia telekomunikacyjne, pocztowe oraz telewizyjne
         i radiowe,
       c) muzea i inne obiekty, w których zgromadzone są dobra kultury 
         narodowej,
       d) archiwa państwowe.
 3. Szczegółowe wykazy obszarów, obiektów i urządzeń, o których mowa w 
   ust. 2 sporządzają: Prezes Narodowego Banku Polskiego, Krajowa Rada 
   Radiofonii i Telewizji, ministrowie, kierownicy urzędów centralnych i wojewodowie
   w stosunku do podległych, podporządkowanych lub nadzorowanych
   jednostek organizacyjnych. Umieszczenie w wykazie określonego 
   obszaru, obiektu lub urządzenia następuje w drodze decyzji administracyjnej.
 4. Wykazy, o których mowa w ust. 3, Prezes Narodowego Banku Polskiego, 
   Krajowa Rada Radiofonii i Telewizji, ministrowie i kierownicy urzędów 
   centralnych przesyłają do właściwych terytorialnie wojewodów oraz bieżąco
   aktualizują.
 5. Wojewodowie prowadzą ewidencję obszarów, obiektów i urządzeń podlegających
   obowiązkowej ochronie, znajdujących się na terenie województwa.
   Ewidencja ma charakter poufny.
 6. Wojewoda, w drodze decyzji administracyjnej, może umieścić w ewidencji, 
   o której mowa w ust. 5, znajdujące się na terenie województwa obszary, 
   obiekty i urządzenia innych podmiotów niż określone w ust. 3.
                                    
                                Art. 6.
 1. Minister Spraw Wewnętrznych i Administracji, na wniosek Prezesa Narodowego
   Banku Polskiego, Krajowej Rady Radiofonii i Telewizji oraz zainteresowanych
   ministrów lub kierowników urzędów centralnych, może 
   wprowadzić dla jednostek organizacyjnych podległych lub podporządkowanych
   wnioskującemu organowi albo przez niego nadzorowanych regulaminy
   ogólnych warunków i trybu wykonywania ochrony obszarów, obiektów
   i urządzeń, o których mowa w art. 5.
 2. Minister Spraw Wewnętrznych i Administracji w porozumieniu z Prezesem 
   Narodowego Banku Polskiego określi, w drodze rozporządzenia, szczegółowe
   zasady i wymagania, jakim powinna odpowiadać ochrona wartości 
   pieniężnych przechowywanych i transportowanych przez przedsiębiorców i 
   inne jednostki organizacyjne.
                                    
                                Art. 7.
 1. Kierownik jednostki, który bezpośrednio zarządza obszarami, obiektami i 
   urządzeniami umieszczonymi w ewidencji, o której mowa w art. 5 ust. 5, 
   albo upoważniona przez niego osoba jest obowiązana uzgadniać z właściwym
   terytorialnie komendantem wojewódzkim Policji plan ochrony tych 
   obszarów, obiektów i urządzeń.
 2. Plan ochrony powinien:
   1) uwzględniać charakter produkcji lub rodzaj działalności jednostki,
   2) zawierać analizę stanu potencjalnych zagrożeń i aktualnego stanu bezpieczeństwa
     jednostki,
   3) podawać ocenę aktualnego stanu ochrony jednostki, 
   4) zawierać dane dotyczące specjalistycznej uzbrojonej formacji ochronnej, 
     a w tym:
       a) stan etatowy,
       b) rodzaj oraz ilość uzbrojenia i wyposażenia,
       c) sposób zabezpieczenia broni i amunicji,
   5) zawierać dane dotyczące rodzaju zabezpieczeń technicznych,
   6) zawierać zasady organizacji i wykonywania ochrony jednostki.
 3. Komendant wojewódzki Policji przy uzgadnianiu planu ochrony bierze pod 
   uwagę potencjalny stan zagrożenia jednostki oraz wymagania określone w 
   obowiązujących przepisach prawa.
 4. Odmowa uzgodnienia planu ochrony następuje w drodze decyzji administracyjnej.
                                    
                               Rozdział 3
                       Wewnętrzne służby ochrony
                                    
                                Art. 8.
 1. Wewnętrzne służby ochrony w szczególności:
   1) zapewniają ochronę mienia w granicach chronionych obszarów i obiektów,
   2) zapewniają ochronę ważnych urządzeń jednostki, znajdujących się poza 
     granicami chronionych obszarów i obiektów,
   3) konwojują mienie jednostki,
   4) wykonują inne zadania wynikające z planu ochrony jednostki.
 2. Wewnętrzne służby ochrony, powołane przez przedsiębiorców, mogą wykonywać
   usługi w zakresie ochrony osób i mienia po uzyskaniu przez nich 
   koncesji, o której mowa w art. 15.
                                    
                                Art. 9.
Wewnętrzne służby ochrony podlegają kierownikowi jednostki lub osobie pisemnie
przez niego upoważnionej, bezpośrednio podporządkowanej temu kierownikowi.
                                    
                                Art. 10.
 1. Właściwy terytorialnie komendant wojewódzki Policji może, w drodze decyzji
   administracyjnej, wydać zezwolenie na utworzenie wewnętrznej służby 
   ochrony w jednostce, w skład której nie wchodzą obszary, obiekty i urządzenia
   umieszczone w ewidencji, o której mowa w art. 5 ust. 5, na wniosek 
   kierowników tych jednostek, uzasadniony ważnym interesem gospodarczym
   lub publicznym.
 2. Wniosek powinien zawierać informacje, o których mowa w art. 7 ust. 2.
 3. Przepisu ust. 1 nie stosuje się do wewnętrznych służb ochrony, działających 
   na terenach jednostek organizacyjnych podległych, podporządkowanych 
   lub nadzorowanych przez Ministra Obrony Narodowej.
                                    
                                Art. 11.
 1. Zezwolenie na utworzenie wewnętrznej służby ochrony, o którym mowa w 
   art. 10 ust. 1, nie może być wydane, jeżeli:
   1) plan ochrony nie zawiera informacji, o których mowa w art. 7 ust. 2, 
   2) jednostka wnioskująca nie zapewnia spełnienia warunków wynikających 
     z przepisów wydanych na podstawie ustawy.
 2. Komendant wojewódzki Policji, w drodze decyzji administracyjnej, cofa zezwolenie
   na działalność wewnętrznej służby ochrony, jeżeli: 
   1) kierownik jednostki złoży taki wniosek,
   2) nie utworzono wewnętrznej służby ochrony w okresie 3 miesięcy od 
     dnia wydania zezwolenia,
   3) nie usunięto w wyznaczonym terminie stwierdzonych podczas kontroli 
     rażących uchybień lub nieprawidłowości w organizacji wewnętrznej służby
     ochrony,
   4) działalność wewnętrznej służby ochrony prowadzona jest niezgodnie z 
     planem ochrony,
   5) ustały okoliczności, dla których zezwolenie zostało wydane. 
 3. Od decyzji, o których mowa w ust. 1 i 2, przysługuje odwołanie do Komendanta
   Głównego Policji.
                                    
                                Art. 12.
Wewnętrzne służby ochrony w zakresie ochrony osób i mienia współpracują z 
Policją, jednostkami ochrony przeciwpożarowej, obrony cywilnej i strażami 
gminnymi (miejskimi).
                                    
                                Art. 13.
Minister Spraw Wewnętrznych i Administracji określi, w drodze rozporządzenia,
dla wewnętrznych służb ochrony:
   1) szczegółowe zasady oraz tryb ich tworzenia,
   2) strukturę organizacyjną, zakres działania i sposób prowadzenia dokumentacji
     ochronnej,
   3) uzbrojenie i wyposażenie,
   4) umundurowanie i odznaki służbowe oraz sposób tworzenia dla nich 
     nazw.
                                    
                                Art. 14.
Minister Obrony Narodowej określi, w drodze rozporządzenia, dla wewnętrznych
służb ochrony działających na terenach podległych, podporządkowanych 
lub nadzorowanych jednostek organizacyjnych:
   1) warunki i tryb ich tworzenia,
   2) strukturę organizacyjną i zakres działania, 
   3) uzbrojenie i wyposażenie,
   4) warunki zatrudnienia pracowników,
   5) umundurowanie i odznaki służbowe.
                                    
                               Rozdział 4
Zasady prowadzenia działalności gospodarczej w zakresie usług ochrony osób 
                i mienia oraz kontrola tej działalności
                                    
                                Art. 15.
 1. Podjęcie działalności gospodarczej w zakresie usług ochrony osób i mienia 
   wymaga uzyskania koncesji, określającej zakres i formy prowadzenia tych 
   usług.
 2. Koncesji nie wymaga działalność gospodarcza w zakresie, o którym mowa 
   w art. 3 pkt 2, jeżeli nie dotyczy obszarów, obiektów i urządzeń określonych
   w art. 5 ust. 5.
                                    
                                Art. 16.
Minister Spraw Wewnętrznych i Administracji, po zasięgnięciu opinii właściwego
komendanta wojewódzkiego Policji, jest organem właściwym do udzielenia,
odmowy udzielenia, ograniczenia zakresu działalności gospodarczej lub formy
usług oraz cofania koncesji na działalność gospodarczą w zakresie usług 
ochrony osób i mienia.
                                Art. 17.
 1. Koncesję wydaje się na wniosek:
   1) przedsiębiorcy będącego osobą fizyczną, jeżeli osoba ta posiada licencję 
     drugiego stopnia, o której mowa w art. 27 ust. 1 lub art. 29 ust. 1,
   2) przedsiębiorcy innego niż osoba fizyczna, jeżeli licencję, o której mowa 
     w pkt. 1, posiada co najmniej jedna osoba będąca wspólnikiem spółki 
     cywilnej, jawnej lub komandytowej, członkiem zarządu, prokurentem 
     lub pełnomocnikiem ustanowionym przez przedsiębiorcę do kierowania 
     działalnością określoną w koncesji.
 2. Minister Spraw Wewnętrznych i Administracji określi, w drodze rozporządzenia,
   rodzaje dokumentów wymaganych przy złożeniu wniosku o udzielenie
   koncesji.
                                    
                                Art. 18.
 1. Koncesja zawiera:
   1) oznaczenie przedsiębiorcy i jego siedziby (miejsca zamieszkania),
   2) imiona i nazwiska wspólników lub członków zarządu, prokurentów oraz 
     pełnomocników w razie ich ustanowienia, ze wskazaniem osób posiadających
     licencję drugiego stopnia, 
   3) określenie zakresu działalności gospodarczej i formy usług,
   4) wskazanie miejsca wykonywania działalności gospodarczej,
   5) określenie czasu jej ważności,
   6) określenie  obszaru wykonywania działalności gospodarczej w zakresie 
     ochrony osób i mienia oraz datę jej rozpoczęcia.
 2. Koncesja może zawierać szczególne warunki wykonywania działalności gospodarczej
   w zakresie usług ochrony osób i mienia, określone przez organ, 
   o którym mowa w art. 16.
 3. Przedsiębiorca jest obowiązany zawiadomić Ministra  Spraw Wewnętrznych
   i Administracji, w terminie 14 dni, o zmianie okoliczności prawnych i 
   faktycznych, o których mowa w ust. 1 pkt 1, 2 i 4.
                                    
                                Art. 19.
 1. Przedsiębiorca prowadzący działalność gospodarczą w zakresie ochrony 
   osób i mienia obowiązany jest:
   1) powiadomić organ koncesyjny o podjęciu działalności gospodarczej,
   2) prowadzić i przechowywać dokumentację dotyczącą zatrudnionych pracowników
     ochrony oraz zawieranych i realizowanych umów,
   3) przedstawiać dokumentację, o której mowa w pkt. 2, na żądanie organu 
     upoważnionego do kontroli,
   4) zachowywać formę pisemną umów w zakresie prowadzonej działalności 
     gospodarczej,
   5) spełniać w sposób nieprzerwany warunek, o którym mowa w art. 17 ust. 
     1 pkt 2, jeżeli koncesję uzyskał przedsiębiorca inny niż osoba fizyczna.
 2. Minister Spraw Wewnętrznych i Administracji określi, w drodze rozporządzenia,
   dokumentację, o której mowa w ust. 1 pkt 2, i czas jej przechowywania.
                                    
                                Art. 20.
Przedsiębiorca obowiązany jest:
   1) oznaczyć pracowników ochrony w sposób jednolity, umożliwiający ich 
     identyfikację oraz identyfikację podmiotu zatrudniającego,
   2) zapewnić noszenie ubioru przez pracowników ochrony, umożliwiającego 
     ich identyfikację oraz identyfikację podmiotu zatrudniającego w przypadkach,
     o których mowa w art. 40.
                                    
                                Art. 21.
 1. Ubiory pracowników ochrony zatrudnianych przez przedsiębiorcę powinny 
   posiadać oznaczenia różniące je w sposób widoczny od mundurów pozostających
   pod szczególną ochroną lub których wzory zostały wprowadzone 
   na podstawie odrębnych przepisów.
 2. Identyfikatory i odznaki pracowników ochrony zatrudnianych przez przedsiębiorcę
   powinny w sposób widoczny różnić się od identyfikatorów i odznak
   funkcjonariuszy i pracowników służb publicznych.
                                    
                                Art. 22.
 1. Koncesję na prowadzenie działalności gospodarczej w zakresie usług 
   ochrony osób i mienia cofa się, w drodze decyzji administracyjnej, jeżeli:
   1) przedsiębiorca:
       a) poprzez swoje działanie stwarza zagrożenie interesu gospodarki  
         narodowej, obronności lub bezpieczeństwa państwa albo zagrożenie
         bezpieczeństwa lub dóbr osobistych obywateli,
       b) nie wykonuje obowiązków, o których mowa w art. 19 ust. 1, lub 
         uniemożliwia przeprowadzenie kontroli przez uprawnione organy,
       c) nie podjął działalności gospodarczej w ciągu 6 miesięcy od daty jej 
         rozpoczęcia, określonej w koncesji, 
       d) zawiadomił o zaprzestaniu prowadzenia działalności gospodarczej 
         określonej w koncesji albo okoliczności faktyczne wskazują na zaprzestanie
         jej prowadzenia,
   2) wobec kierownika jednostki wydane zostało prawomocne orzeczenie 
     sądu zakazujące prowadzenia działalności gospodarczej,
   3) przedsiębiorca będący osobą fizyczną utracił licencję drugiego stopnia.
 2. Koncesję można cofnąć lub ograniczyć określony w niej zakres lub formę 
   usług, jeżeli przedsiębiorca:
   1) utracił zdolność należytego wykonywania działalności gospodarczej w 
     zakresie ochrony osób i mienia,
   2) nie wykonuje obowiązków, o których mowa w art. 20 i art. 25 ust. 2, 
     odnośnie do wymagania posiadania licencji przez pracowników ochrony,
   3) nie usunął stwierdzonych uchybień, w terminie wyznaczonym przez organ
     uprawniony do kontroli, w wezwaniu do ich usunięcia,
   4) rażąco uchybił warunkom wykonywania działalności gospodarczej określonym
     w koncesji, o których mowa w art. 18 ust. 2.
                                    
                                Art. 23.
 1. Minister Spraw Wewnętrznych i Administracji może upoważnić Komendanta
   Głównego Policji do kontroli działalności gospodarczej w zakresie 
   usług ochrony osób i mienia wymagającej koncesji.
 2. W przypadku, o którym mowa w ust. 1, Komendant Główny Policji może 
   powierzać przeprowadzenie kontroli komendantom wojewódzkim Policji.
                                Art. 24.
W sprawach udzielenia, odmowy udzielenia koncesji, ograniczenia zakresu 
działalności gospodarczej lub formy usług, cofania koncesji oraz kontroli działalności
gospodarczej w zakresie usług ochrony osób i mienia, nie uregulowanych
w niniejszej ustawie, stosuje się przepisy ustawy z dnia 23 grudnia 1988 r. 
o działalności gospodarczej (Dz.U. Nr 41, poz. 324, z 1990 r. Nr 26, poz. 149, 
Nr 34, poz. 198 i Nr 86, poz. 504, z 1991 r. Nr 31, poz. 128, Nr 41, poz. 179, 
Nr 73, poz. 321, Nr 105, poz. 452, Nr 106, poz. 457 i Nr 107, poz. 460, z 1993 
r. Nr 28, poz. 127, Nr 47, poz. 212 i Nr 134, poz. 646, z 1994 r. Nr 27, poz. 96 
i Nr 127, poz. 627, z 1995 r. Nr 60, poz. 310, Nr 85, poz. 426, Nr 90, poz. 446, 
Nr 141, poz. 700 i Nr 147, poz. 713, z 1996 r. Nr 41, poz. 177 i Nr 45, poz. 
199 oraz z 1997 r. Nr 9, poz. 44, Nr 23, poz. 117, Nr 43, poz. 272, Nr 54, poz. 
348, Nr 60, poz. 369, Nr 75, poz. 471, Nr 88, poz. 554, Nr 96, poz. 591, Nr 98, 
poz. 602, Nr 106, poz. 677 i Nr 113, poz. 733).
                                    
                               Rozdział 5
              Wymagania kwalifikacyjne pracowników ochrony
                                    
                                Art. 25.
 1. Zadania ochrony osób i mienia realizowane przez wewnętrzne służby 
   ochrony oraz przedsiębiorców, którzy uzyskali koncesję w zakresie usług 
   ochrony osób i mienia, wykonują pracownicy ochrony.
 2. Wykonywanie czynności określonych w art. 26 ust. 1, art. 27 ust. 1, art. 28 
   ust. 1 i art. 29 ust. 1 wymaga posiadania licencji:
   1) pracownika ochrony fizycznej lub
   2) pracownika zabezpieczenia technicznego.
 3. Licencje, o których mowa w ust. 2, ustanawia się jako licencje pierwszego i 
   drugiego stopnia.
                                    
                                Art. 26.
 1. Licencja pracownika ochrony fizycznej pierwszego stopnia wymagana jest 
   do wykonywania czynności, o których mowa w art. 3 pkt 1, przez:
   1) członków specjalistycznych uzbrojonych formacji ochronnych,
   2) członków zespołów konwojujących wartości pieniężne oraz inne przedmioty
     wartościowe lub niebezpieczne,
   3) pracowników ochrony wykonujących bezpośrednio czynności związane z 
     ochroną osób,
   4) osoby nadzorujące i kontrolujące pracę pracowników ochrony fizycznej 
     nie posiadających licencji,
   5) pracowników ochrony mających prawo do czynności określonych w art. 
     36 ust. 1 pkt 4 i 5,
   6) pracowników ochrony wykonujących zadania na obszarach, w obiektach 
     i urządzeniach podlegających obowiązkowej ochronie.
 2. O wydanie licencji pracownika ochrony fizycznej pierwszego stopnia może 
   ubiegać się osoba, która:
   1) ma obywatelstwo polskie,
   2) ukończyła 21 lat,
   3) ukończyła szkołę podstawową,
   4) ma pełną zdolność do czynności prawnych, stwierdzoną własnym oświadczeniem,
   5) nie była skazana prawomocnym orzeczeniem za przestępstwo umyślne,
   6) ma uregulowany stosunek do służby wojskowej.
 3. Licencję pracownika ochrony fizycznej pierwszego stopnia wydaje się osobie,
   która spełnia warunki, o których mowa w ust. 2, oraz: 
   1) posiada nienaganną opinię wydaną przez komendanta komisariatu Policji
     właściwego ze względu na jej miejsce zamieszkania, 
   2) posiada zdolność fizyczną i psychiczną do wykonywania zadań, stwierdzoną
     orzeczeniem lekarskim,
   3) legitymuje się dyplomem lub świadectwem szkoły lub innej placówki 
     oświatowej, które potwierdzają uzyskanie specjalistycznego wykształcenia,
     albo ukończyła kurs pracowników ochrony pierwszego stopnia i 
     zdała egzamin przed właściwą komisją.
                                    
                                Art. 27.
 1. Licencja pracownika ochrony fizycznej drugiego stopnia upoważnia do wykonywania
   czynności, o których mowa w art. 3 pkt 1, oraz do:
   1) opracowywania planu ochrony,
   2) organizowania i kierowania zespołami pracowników ochrony fizycznej.
 2. O wydanie licencji pracownika ochrony fizycznej drugiego stopnia ubiegać 
   się może osoba, która:
   1) spełnia warunki, o których mowa w art. 26 ust. 2 pkt 1, 2, 4 i 5,
   2) posiada co najmniej wykształcenie średnie.
 3. Licencję pracownika ochrony fizycznej drugiego stopnia wydaje się osobie, 
   która:
   1) spełnia warunki, o których mowa w art. 26 ust. 3 pkt 1 i 2,
   2) legitymuje się dyplomem lub świadectwem szkoły lub innej placówki 
     oświatowej, które potwierdzają uzyskanie specjalistycznego wykształcenia,
     albo ukończyła kurs pracowników ochrony drugiego stopnia i zdała 
     egzamin przed właściwą komisją.
                                    
                                Art. 28.
 1. Licencja pracownika zabezpieczenia technicznego pierwszego stopnia 
   upoważnia do wykonywania czynności, o których mowa w art. 3 pkt 2.
 2. O wydanie licencji pracownika zabezpieczenia technicznego pierwszego 
   stopnia może ubiegać się osoba, która:
   1) ukończyła 18 lat,
   2) spełnia warunki, o których mowa w art. 26 ust. 2 pkt 1, 4 i 5.
 3. Licencję pracownika zabezpieczenia technicznego pierwszego stopnia wydaje
   się osobie, która:
   1) spełnia warunki, o których mowa w art. 26 ust. 3 pkt 1 i 2,
   2) posiada wykształcenie zawodowe techniczne o specjalności elektronicznej,
     elektrycznej, łączności, mechanicznej lub ukończyła kurs pracownika
     zabezpieczenia technicznego albo została przyuczona do wymienionych
     zawodów na podstawie odrębnych przepisów.
                                    
                                Art. 29.
 1. Licencja pracownika zabezpieczenia technicznego drugiego stopnia upoważnia
   do wykonywania czynności, o których mowa w art. 3 pkt 2, oraz 
   do:
   1) opracowywania projektów zabezpieczenia technicznego,
   2) organizowania i kierowania zespołami pracowników zabezpieczenia technicznego.
 2. O licencję pracownika zabezpieczenia technicznego drugiego stopnia może 
   ubiegać się osoba, która spełnia warunki, o których mowa w art. 26 ust. 2 
   pkt 1, 2, 4 i 5.
 3. Licencję pracownika zabezpieczenia technicznego drugiego stopnia wydaje 
   się osobie, która:
   1) spełnia warunki, o których mowa w art. 26 ust. 3 pkt 1 i 2,
   2) posiada wykształcenie co najmniej średnie techniczne o specjalności 
     elektronicznej, elektrycznej, łączności lub mechanicznej albo stopień 
     specjalizacji zawodowej przyznawany na podstawie odrębnych przepisów.
                                    
                                Art. 30.
 1. Licencje wydaje, odmawia wydania, zawiesza i cofa, w formie decyzji administracyjnej,
   właściwy ze względu na miejsce zamieszkania osoby komendant
   wojewódzki Policji.
 2. Licencje wydaje się na czas nie określony.
 3. Za wydanie licencji pobiera się opłatę.
 4. Minister Spraw Wewnętrznych i Administracji w porozumieniu z Ministrem
   Finansów określi, w drodze rozporządzenia, wysokość i tryb wnoszenia
   opłaty za wydanie licencji pracownika ochrony. 
 5. Minister Spraw Wewnętrznych i Administracji określi, w drodze rozporządzenia:
   1) wzór i tryb wydawania licencji pracownika ochrony fizycznej i licencji 
     pracownika zabezpieczenia technicznego,
   2) tryb i częstotliwość wydawania przez organy Policji opinii o pracownikach
     ochrony.
                                    
                                Art. 31.
 1. Komendant wojewódzki Policji odmawia wydania licencji, jeżeli osoba nie 
   spełnia warunków, o których mowa w art. 26 ust. 2 i 3, art. 27 ust. 2 i 3, 
   art. 28 ust. 2 i 3, art. 29 ust. 2 i 3 oraz art. 30 ust. 3.
 2. Komendant wojewódzki Policji cofa licencję, jeżeli pracownik ochrony:
   1) przestał spełniać warunki, o których mowa w art. 26 ust. 2 pkt 1, 4 i 5 
     oraz ust. 3 pkt 1 i 2,
   2) zgłosił pisemnie zaprzestanie wykonywania zadań pracownika ochrony,
   3) wykonuje zadania pracownika ochrony z naruszeniem przepisów prawa 
     stwierdzone w trybie odrębnych przepisów.
                                    
                                Art. 32.
 1. Komendant wojewódzki Policji, w przypadku powzięcia wiadomości o 
   wszczęciu postępowania karnego przeciwko pracownikowi ochrony o przestępstwo
   przeciwko życiu, zdrowiu i mieniu, zawiesza prawa wynikające z 
   licencji, do czasu wydania prawomocnego rozstrzygnięcia w sprawie.
 2. Komendant wojewódzki Policji, w przypadku powzięcia wiadomości o 
   wszczęciu postępowania karnego przeciwko pracownikowi ochrony o przestępstwo
   inne niż wymienione w ust. 1, może zawiesić prawa wynikające z 
   licencji do czasu wydania prawomocnego rozstrzygnięcia w sprawie.
 3. Komendant wojewódzki Policji, w przypadku zawieszenia praw wynikających
   z licencji, zatrzymuje dokument stwierdzający posiadanie licencji.
 4. Pracodawca jest zobowiązany do powiadomienia właściwego terytorialnie 
   komendanta wojewódzkiego Policji o każdym przypadku rozwiązania 
   umowy o pracę bez wypowiedzenia z winy pracownika ochrony, z przyczyn 
   określonych w art. 52 Kodeksu pracy. 
 
                                Art. 33.
 1. Licencja wygasa z mocy prawa w przypadku niewykonywania przez pracownika
   ochrony zawodu przez okres dłuższy niż 2 lata.
 2. Do okresu niewykonywania przez pracownika ochrony zawodu nie wlicza 
   się czasu zawieszenia praw wynikających z licencji, o którym mowa w art. 
   32 ust. 1 i 2.
                                Art. 34.
Minister Zdrowia i Opieki Społecznej w porozumieniu z Ministrem Spraw 
Wewnętrznych i Administracji oraz Ministrem Finansów określi, w drodze 
rozporządzenia, zasady, zakres, tryb i częstotliwość przeprowadzania badań lekarskich
i psychologicznych osób ubiegających się o wydanie licencji oraz posiadających
licencję pracownika ochrony fizycznej, jednostki uprawnione do 
przeprowadzania badań oraz wzory druków stosowanych w związku z tymi badaniami,
jak również wysokość i tryb wnoszenia opłat za te badania.
                                    
                                Art. 35.
Minister Spraw Wewnętrznych i Administracji w porozumieniu z Ministrem 
Edukacji Narodowej określi, w drodze rozporządzenia:
   1) rodzaje dyplomów i świadectw wydawanych przez szkoły i inne placówki
     oświatowe, które potwierdzają uzyskanie specjalistycznych kwalifikacji
     w zakresie ochrony osób i mienia,
   2) minimalny zakres programów kursów, o których mowa w art. 26 ust. 3 
     pkt 3 i art. 27 ust. 3 pkt 2, oraz zakres obowiązujących tematów egzaminów
     i tryb ich składania,
   3) skład komisji egzaminacyjnej i sposób przeprowadzania egzaminu.
                                    
                               Rozdział 6
                 Środki ochrony fizycznej osób i mienia
                                    
                                Art. 36.
 1. Pracownik ochrony przy wykonywaniu zadań ochrony osób i mienia w granicach
   chronionych obiektów i obszarów ma prawo do:
   1) ustalania uprawnień do przebywania na obszarach lub w obiektach 
     chronionych oraz legitymowania osób, w celu ustalenia ich tożsamości,
   2) wezwania osób do opuszczenia obszaru lub obiektu w przypadku stwierdzenia
     braku uprawnień do przebywania na terenie chronionego obszaru
     lub obiektu albo stwierdzenia zakłócania porządku,
   3) ujęcia osób stwarzających w sposób oczywisty bezpośrednie zagrożenie 
     dla życia lub zdrowia ludzkiego, a także dla chronionego mienia, w celu 
     niezwłocznego oddania tych osób Policji,
   4) stosowania środków przymusu bezpośredniego, o których mowa w art. 
     38 ust. 2, w przypadku zagrożenia dóbr powierzonych ochronie lub odparcia
     ataku na pracownika ochrony,
   5) użycia broni palnej w następujących przypadkach:
       a) w celu odparcia bezpośredniego i bezprawnego zamachu na życie 
         lub zdrowie pracownika ochrony albo innej osoby,
       b) przeciwko osobie, która nie zastosowała się do wezwania natychmiastowego
         porzucenia  broni lub innego niebezpiecznego narzędzia,
         którego użycie zagrozić może życiu lub zdrowiu pracownika 
         ochrony albo innej osoby,
       c) przeciwko osobie, która usiłuje bezprawnie, przemocą odebrać 
         broń palną pracownikowi ochrony,
       d) w celu odparcia gwałtownego bezpośredniego i bezprawnego zamachu
         na ochraniane osoby, wartości pieniężne oraz inne przedmioty
         wartościowe lub niebezpieczne.
 2. Użycie broni palnej powinno następować w sposób wyrządzający możliwie 
   najmniejszą szkodę osobie, przeciwko której użyto broni, i nie może zmierzać
   do pozbawienia jej życia, a także narażać na niebezpieczeństwo utraty
   życia lub zdrowia innych osób.
 3. Broni palnej nie używa się w stosunku do kobiet o widocznej ciąży, osób, 
   których wygląd wskazuje na wiek do 13 lat, osób w podeszłym wieku oraz 
   o widocznej niepełnosprawności.
 4. Czynności, o których mowa w ust. 1, powinny być wykonane w sposób możliwie
   najmniej naruszający dobra osobiste osoby, w stosunku do której 
   zostały podjęte.
 5. Rada Ministrów określi, w drodze rozporządzenia, szczegółowy tryb działań,
   o których mowa w ust. 1 pkt 1-3.
                                    
                                Art. 37.
Pracownik ochrony przy wykonywaniu zadań ochrony osób i mienia poza granicami
chronionych obiektów i obszarów ma prawo do:
   1) wykonywania czynności, o których mowa w art. 36 ust. 1 pkt 3,
   2) użycia podczas konwojowania wartości pieniężnych oraz innych przedmiotów
     wartościowych lub niebezpiecznych środków przymusu bezpośredniego,
     o których mowa w art. 38 ust. 2 pkt 1-3 oraz 5 i 6, lub broni 
     palnej, w przypadku gwałtownego, bezprawnego zamachu na konwojowane
     wartości lub osoby je ochraniające.
                                    
                                Art. 38.
 1. Pracownik ochrony może stosować środki przymusu bezpośredniego w 
   przypadkach określonych w art. 36 ust. 1 pkt 4 i art. 37 pkt 2 wyłącznie 
   wobec osób uniemożliwiających wykonanie przez niego zadań określonych 
   w ustawie.
 2. Środkami przymusu bezpośredniego, o których mowa w ust. 1, są:
   1) siła fizyczna w postaci chwytów obezwładniających oraz podobnych technik
     obrony,
   2) kajdanki,
   3) pałki obronne wielofunkcyjne,
   4) psy obronne,
   5) paralizatory elektryczne,
   6) broń gazowa i ręczne miotacze gazu.
 3. Pracownik  ochrony  może  stosować środki  przymusu bezpośredniego 
   odpowiadające potrzebom wynikającym z istniejącej sytuacji i niezbędne 
   do osiągnięcia podporządkowania się wezwaniu do określonego zachowania.
 4. Środków przymusu bezpośredniego, o których mowa w ust. 2 pkt 3-6, nie 
   stosuje się wobec kobiet o widocznej ciąży, osób, których wygląd wskazuje 
   na wiek do 13 lat, osób w podeszłym wieku oraz o widocznej niepełnosprawności.
 5. Rada Ministrów określi, w drodze rozporządzenia, szczegółowe warunki i 
   sposoby użycia środków przymusu bezpośredniego, o których mowa w ust. 
   2.
 6. Minister Spraw Wewnętrznych i Administracji określi, w drodze rozporządzenia,
   rodzaje obiektów, w których mogą być stosowane paralizatory elektryczne.
                                    
                                Art. 39.
 1. Rada Ministrów określi, w drodze rozporządzenia, szczegółowe warunki i 
   sposób postępowania pracowników ochrony  przy użyciu broni palnej.
 2. Minister Spraw Wewnętrznych i Administracji określi, w drodze rozporządzenia,
   zasady uzbrojenia specjalistycznych uzbrojonych formacji ochronnych
   i warunki przechowywania oraz ewidencjonowania broni i amunicji.
                                    
                                Art. 40.
 1. Pracownik ochrony nosi, z zastrzeżeniem art. 41, przydzieloną broń palną 
   tylko wtedy, gdy występuje w umundurowaniu lub ubiorze używanym przez 
   specjalistyczną uzbrojoną formację ochronną.
 2. Przepisu  ust. 1 nie stosuje się w przypadku, gdy pracownik ochrony wykonuje
   zadanie ochrony osób w miejscu publicznym.
                                    
                                Art. 41.
Pracownik ochrony nie może nosić przy sobie broni palnej, jeżeli wykonuje 
bezpośrednio zadania w zakresie utrzymania bezpieczeństwa i porządku publicznego
podczas trwania masowych imprez publicznych.
                                    
                                Art. 42.
Pracownik ochrony podczas wykonywania zadań ochrony obszarów, obiektów i 
urządzeń podlegających obowiązkowej ochronie korzysta z ochrony prawnej 
przewidzianej w Kodeksie karnym dla funkcjonariuszy publicznych.
                                    
                               Rozdział 7
  Nadzór nad specjalistycznymi uzbrojonymi formacjami ochronnymi oraz 
kontrola stanu ochrony obszarów, obiektów i urządzeń przez nie chronionych
                                    
                                Art. 43.
 1. Komendant Główny Policji sprawuje nadzór nad działalnością specjalistycznych
   uzbrojonych formacji ochronnych, z zastrzeżeniem art. 44, w zakresie:
   1) zasad i sposobów realizacji zadań ochrony osób i mienia,
   2) sposobów użycia przez pracowników tych formacji środków przymusu 
     bezpośredniego lub broni palnej,
   3) posiadania przez pracowników ochrony niezbędnych kwalifikacji.
 2. Nadzór, o którym mowa w ust. 1, polega na:
   1) kontroli organizacji i zasad działania, uzbrojenia, wyposażenia oraz  
     współpracy z innymi formacjami i służbami, 
   2) kontroli zgodności aktualnego stanu ochrony jednostki z planem ochrony,
   3) wstępie na teren obszarów i obiektów, a także innych miejsc, w których 
     jest prowadzona ochrona, oraz żądaniu wyjaśnień i udostępniania bądź 
     wglądu w dokumentację ochronną,
   4) wstępie na teren siedziby przedsiębiorcy prowadzącego działalność w 
     zakresie ochrony osób i mienia, w takich dniach i godzinach, w jakich 
     jest prowadzona lub powinna być prowadzona działalność,
   5) wydawaniu pisemnych zaleceń mających na celu usunięcie stwierdzonych
     nieprawidłowości i dostosowanie działalności specjalistycznej 
     uzbrojonej formacji ochronnej do przepisów prawa.
 3. Kierownik jednostki, w skład której wchodzą obszary, obiekty i urządzenia 
   chronione przez specjalistyczne uzbrojone formacje ochronne, lub osoba 
   przez niego upoważniona są obowiązani do usunięcia w terminie określonym
   w zaleceniu uchybień i nieprawidłowości stwierdzonych podczas 
   kontroli.
                                    
                                Art. 44.
 1. Minister Obrony Narodowej, w zakresie określonym w art. 43, sprawuje 
   nadzór nad specjalistycznymi uzbrojonymi formacjami ochronnymi działającymi
   na terenach, o których mowa w art. 4 ust. 1 pkt 1.
 2. Minister Obrony Narodowej określi, w drodze rozporządzenia, szczegółowe
   zasady ochrony terenów podległych, podporządkowanych lub nadzorowanych
   jednostek organizacyjnych, chronionych przez specjalistyczne 
   uzbrojone formacje ochronne.
                                    
                                Art. 45.
Przepisy art. 43 i 44 nie naruszają uprawnień właściwych ministrów, kierowników
urzędów centralnych w zakresie sprawowania przez nich nadzoru nad 
działalnością wewnętrznych służb ochrony oraz pracowników przedsiębiorców 
świadczących usługi ochrony osób i mienia w podległych, podporządkowanych 
lub nadzorowanych jednostkach organizacyjnych.
                                    
                                Art. 46.
 1. Funkcjonariuszowi Policji przysługuje prawo do wykonywania czynności, o 
   których mowa w art. 43 ust. 2, po okazaniu legitymacji służbowej i pisemnego
   upoważnienia.
 2. Minister Spraw Wewnętrznych i Administracji określi, w drodze rozporządzenia,
   szczegółowe zasady wydawania upoważnień do kontroli oraz tryb 
   wykonywania czynności, o których mowa w art. 43 ust. 2.
                                    
                                Art. 47.
Minister Spraw Wewnętrznych i Administracji określi, w drodze rozporządzenia,
szczegółowe zasady współpracy specjalistycznych uzbrojonych formacji 
ochronnych z Policją, jednostkami ochrony przeciwpożarowej, obrony cywilnej 
i strażami gminnymi (miejskimi).
                                    
                               Rozdział 8
                             Przepisy karne
                                    
                                Art. 48.
Kto wbrew obowiązkowi nie zapewnia fizycznej lub technicznej ochrony obszaru,
obiektu lub urządzeń, podlega grzywnie, karze ograniczenia wolności albo 
pozbawienia wolności do lat 2.
                                    
                                Art. 49.
Kto prowadzi działalność gospodarczą w zakresie usług ochrony osób i mienia 
bez wymaganej koncesji, podlega grzywnie, karze ograniczenia wolności albo 
pozbawienia wolności do lat 2.
                                    
                                Art. 50.
Pracownik ochrony, który przy wykonywaniu zadań przekroczył upoważnienia 
lub nie dopełnił obowiązku, naruszając w ten sposób dobro osobiste człowieka,
       podlega karze pozbawienia wolności do lat 5.
                                    
                               Rozdział 9
   Zmiany w przepisach obowiązujących, przepisy przejściowe i końcowe
                                    
                                Art. 51.
W ustawie z dnia 31 stycznia 1961 r. o broni, amunicji i materiałach wybuchowych
(Dz.U. Nr 6, poz. 43, z 1983 r. Nr 6, poz. 35, z 1988 r. Nr 41, poz. 324, z 
1989 r. Nr 35, poz. 192 oraz z 1997 r. Nr 6, poz. 31 i Nr 88, poz. 554) w art. 
14 po ust. 1 dodaje się ust. 1a i 1b w brzmieniu:
      "1a. Pozwolenia na broń na okaziciela mogą być wydane również:
           1) przedsiębiorcom i jednostkom organizacyjnym, którzy na 
             podstawie odrębnych przepisów powołali wewnętrzne służby 
             ochrony, jeżeli broń jest im niezbędna dla wykonania zadań 
             tych służb wynikających z planu ochrony,
           2) przedsiębiorcom, którzy uzyskali koncesje na prowadzenie 
             działalności gospodarczej w zakresie usług ochrony osób i 
             mienia, jeżeli broń jest im niezbędna w zakresie i formach 
             określonych w koncesji.
       1b.Zasady uzbrojenia wewnętrznych służb ochrony oraz przedsiębiorców,
          o których mowa w ust. 1a pkt 2, a także warunki przechowywania
          i ewidencjonowania broni i amunicji przez te osoby 
          określają odrębne przepisy.".
          
                                Art. 52.
W ustawie z dnia 23 grudnia 1988 r. o działalności gospodarczej (Dz.U. Nr 41, 
poz. 324, z 1990 r. Nr 26, poz. 149, Nr 34, poz. 198 i Nr 86, poz. 504, z 1991 r. 
Nr 31, poz. 128, Nr 41, poz. 179, Nr 73, poz. 321, Nr 105, poz. 452, Nr 106, 
poz. 457 i Nr 107, poz. 460, z 1993 r. Nr 28, poz. 127, Nr 47, poz. 212 i Nr 
134, poz. 646, z 1994 r. Nr 27, poz. 96 i Nr 127, poz. 627, z 1995 r. Nr 60, poz. 
310, Nr 85, poz. 426, Nr 90, poz. 446, Nr 141, poz. 700 i Nr 147, poz. 713, z 
1996 r. Nr 41, poz. 177 i Nr 45, poz. 199 oraz z 1997 r. Nr 9, poz. 44, Nr 23, 
poz. 117, Nr 43, poz. 272, Nr 54, poz. 348, Nr 60, poz. 369, Nr 75, poz. 471, 
Nr 88, poz. 554, Nr 96, poz. 591, Nr 98, poz. 602, Nr 106, poz. 677 i Nr 113, 
poz. 733) wprowadza się następujące zmiany:
 1) w art. 11:
   a) w ust. 1 pkt 11 otrzymuje brzmienie:
          "11) usług ochrony osób i mienia,",
   b) po pkt 11 dodaje się pkt 11a w brzmieniu:
          "11a) usług detektywistycznych oraz w sprawach paszportowych,";
 2) w art. 22b wyrazy "w art. 11 ust. 1 pkt 2a, 3 i 11" zastępuje się wyrazami 
   "art. 11 ust. 1 pkt 2a, 3 i 11a".
 
                                Art. 53.
W ustawie z dnia 31 stycznia 1989 r. o Narodowym Banku Polskim (Dz.U. z 
1992 r. Nr 72, poz. 360, z 1993 r. Nr 6, poz. 29, z 1994 r. Nr 1, poz. 2, Nr 80, 
poz. 369, Nr 121, poz. 591 i Nr 136, poz. 703, z 1996 r. Nr 106, poz. 496 oraz 
z 1997 r. Nr 79, poz. 484) w art. 52 skreśla się pkt 3 i 4.
                                Art. 54.
Minister Spraw Wewnętrznych i Administracji w porozumieniu z Ministrem 
Edukacji Narodowej określi, w drodze rozporządzenia, zakres wiadomości 
obowiązujących na egzaminie dla pracowników specjalistycznych uzbrojonych 
formacji ochronnych, którzy na podstawie przepisów obowiązujących do dnia 
wejścia w życie niniejszej ustawy uzyskali świadectwa wydane przez właściwą 
terytorialnie komendę  wojewódzką Policji, potwierdzające zdanie egzaminu z 
zakresu znajomości pełnienia służby strażniczej z bronią.
                                    
                                Art. 55.
 1. Zgody na powołanie Straży Przemysłowych (Portowych, Bankowych) oraz 
   Straży Pocztowych tracą moc po upływie 2 lat od dnia wejścia w życie 
   ustawy.
 2. Koncesje na działalność gospodarczą w zakresie usług ochrony osób i mienia,
   po spełnieniu przez przedsiębiorcę w terminie 2 lat od dnia wejścia w 
   życie ustawy warunków określonych w ustawie, podlegają wymianie, w pozostałych
   przypadkach tracą moc.
                                    
                                Art. 56.
Wnioski o wydanie zgody na powołanie albo rozwiązanie Straży Przemysłowych
(Portowych, Bankowych) oraz Straży Pocztowych lub o wydanie koncesji 
na świadczenie usług ochrony osób i mienia, złożone, lecz nie rozpatrzone do 
dnia wejścia w życie ustawy, podlegają rozpatrzeniu w trybie i na zasadach 
określonych w niniejszej ustawie.
                                    
                                Art. 57.
Tracą moc:
   1) dekret z dnia 17 października 1946 r. o Straży Pocztowej (Dz.U. Nr 59, 
     poz. 323),
   2) ustawa z dnia 31 stycznia 1961 r. o Straży Przemysłowej (Dz.U. Nr 6, 
     poz. 42 i z 1989 r. Nr 35, poz. 192).
                                    
                                Art. 58.
Ustawa wchodzi w życie po upływie 6 miesięcy od dnia ogłoszenia.
