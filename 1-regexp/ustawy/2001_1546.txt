



Dz.U. z 2001 r. Nr 138, poz. 1546
                                                                                
                                                                                
                                                                                
                                     USTAWA
                          z dnia  18 września  2001 r.
                                        
                  Przepisy wprowadzające ustawę - Kodeks morski
                                        
                                        
                                     Art. 1.
Ustawa - Kodeks morski wchodzi w życie po upływie 6 miesięcy od dnia ogłoszenia.
                                     Art. 2.
Tracą moc:
   1) ustawa z dnia 1 grudnia 1961 r. - Kodeks morski (Dz.U. z 1998 r. Nr 10,
     poz. 36 oraz z 2000 r. Nr 109, poz. 1556 i Nr 120, poz. 1268),
   2) ustawa z dnia 1 grudnia 1961 r. - Przepisy wprowadzające Kodeks morski
     (Dz.U. Nr 58, poz. 319),
   3) rozporządzenie Prezydenta Rzeczypospolitej Polskiej z dnia 21
     października 1932 r. o warunkach uprawnień do holowania statków w polskich
     portach morskich (Dz.U. Nr 91, poz. 783).
   
                                     Art. 3.
Do czasu wydania przepisów wykonawczych przewidzianych w ustawie - Kodeks morski
zachowują moc dotychczasowe przepisy wykonawcze w zakresie, w jakim nie są
sprzeczne z tą ustawą, nie dłużej jednak niż przez okres 24 miesięcy od dnia jej
wejścia w życie.
                                     Art. 4.
W Kodeksie postępowania cywilnego w art. 1025 w § 1 w pkt 4 na końcu dodaje się
wyrazy "a także należności wynikające z wierzytelności zabezpieczonych hipoteką
morską,".
                                     Art. 5.
W ustawie z dnia 21 marca 1991 r. o obszarach morskich Rzeczypospolitej Polskiej
i administracji morskiej (Dz.U. Nr 32, poz. 131, z 1994 r. Nr 27, poz. 96, z
1995 r. Nr 7, poz. 31 i Nr 47, poz. 243, z 1996 r. Nr 34, poz. 145, z 1997 r. Nr
111, poz. 726, z 1998 r. Nr 106, poz. 668, z 1999 r. Nr 70, poz. 778 oraz z 2000
r. Nr 120, poz. 1268 i Nr 122, poz. 1321) wprowadza się następujące zmiany:
1) w art. 36:
   a) ust. 4 otrzymuje brzmienie:
     "4. Rada Ministrów, w drodze rozporządzenia, określa minimalną i
       maksymalną szerokość pasa technicznego i ochronnego oraz sposób
       wyznaczania ich granic, kierując się uwarunkowaniami lokalnymi, rzeźbą
       terenu, formą jego zabudowy oraz uwzględniając oddziaływanie żywiołu
       morskiego na brzeg morski.",
   b) dodaje się ust. 5 w brzmieniu:
     "5. Dyrektor właściwego urzędu morskiego, w drodze zarządzenia, określa:
         1) granice pasa technicznego, po uprzednim zasięgnięciu opinii
           właściwych rad gmin, a na terenach będących w zarządzie jednostek
           organizacyjnych podległych Ministrowi Obrony Narodowej - po
           zasięgnięciu opinii tych jednostek oraz wyznacza granice pasa
           technicznego w terenie,
         2) granice pasa ochronnego w uzgodnieniu z właściwym wojewodą i
           właściwymi radami gmin, a na terenach będących w zarządzie jednostek
           organizacyjnych podległych Ministrowi Obrony narodowej - po
           zasięgnięciu opinii tych jednostek oraz wyznacza granice pasa
           ochronnego.";
2) w art. 42 w ust. 2 w pkt 13 kropkę zastępuje się przecinkiem i dodaje się
  pkt 14 w brzmieniu:
      "14) nakładania grzywien w postępowaniu mandatowym za wykroczenia w
         trybie przewidzianym w przepisach o postępowaniu w sprawach o
         wykroczenia.";
3) po art. 42 dodaje się art. 42a w brzmieniu:
    "Art. 42a. 1. Kapitan portu może, na wniosek wierzyciela, zatrzymać
             tymczasowo na czas nieprzekraczający 72 godzin, z wyłączeniem dni
             uznanych ustawowo za wolne od pracy:
           1) statek w celu zabezpieczenia roszczenia należnego od statku z
             tytułu opłat portowych, szkód wyrządzonych w urządzeniach
             portowych, dokach lub drogach żeglugowych oraz z tytułu
             zanieczyszczenia środowiska,
           2) wydobyty wrak i inne przedmioty, które utrudniały żeglugę, w celu
             zabezpieczenia roszczenia z tytułu ich usunięcia.
         2. Tymczasowe zatrzymanie traci moc w razie złożenia odpowiedniego
           zabezpieczenia lub w razie dokonania zajęcia na podstawie właściwych
           przepisów.
         3. Wierzyciel, o którym mowa w ust. 1, odpowiada za wszelkie szkody
           wynikłe wskutek nieuzasadnionego zatrzymania. Roszczenie z tego
           tytułu przedawnia się z upływem roku od dnia jego powstania.";
4) w art. 56 po pkt 13 dodaje się przecinek oraz dodaje się pkt 14-18 w
  brzmieniu:
     "14) wykracza przeciwko przepisom o prowadzeniu i przechowywaniu na statku
         dokumentów,
      15) wykracza przeciwko przepisom o okazywaniu bądź podnoszeniu bandery,
      16) wykracza przeciwko obowiązkowi przedstawiania statku do pomiaru,
      17) wykracza przeciwko obowiązkowi zgłoszenia statku lub okoliczności
         podlegającej wpisowi do rejestru okrętowego albo do rejestracji w
         urzędzie morskim,
      18) wykracza przeciwko obowiązkowi umieszczania na statku oznaczenia
         nazwy i portu macierzystego.".
   
                                     Art. 6.
W sprawach dotyczących:
1) stosowania przepisów ustawy - Kodeks morski do stosunków prawnych powstałych
  przed dniem jego wejścia w życie,
2) przedawnienia roszczeń
-  stosuje się odpowiednio art. XXVI i XXXV Przepisów wprowadzających Kodeks
cywilny.
                                     Art. 7.
Ustawa wchodzi w życie z dniem wejścia w życie ustawy - Kodeks morski.
           
           
           
           
           
           
