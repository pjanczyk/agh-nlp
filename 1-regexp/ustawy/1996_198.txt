



Dz.U. z 2000 r. Nr 39, poz. 442
                                                             
                                                                              
                                                                              
                                                                              
                                    USTAWA
                          z dnia 14 kwietnia 2000 r.
                                       
        o zmianie ustawy o zasadach przekazywania zakładowych budynków
                 mieszkalnych przez przedsiębiorstwa państwowe
                                       
                                       
                                    Art. 1.
W ustawie z dnia 12 października 1994 r. o zasadach przekazywania zakładowych
budynków mieszkalnych przez przedsiębiorstwa państwowe (Dz.U. Nr 119, poz.
567, z 1996 r. Nr 52, poz. 236 oraz z 1997 r. Nr 6, poz. 32) wprowadza się
następujące zmiany:
1) w art. 1:
   a) ust. 1 otrzymuje brzmienie:
     "1. Ustawa reguluje zasady i tryb przekazywania przez przedsiębiorstwa
       państwowe gruntów zabudowanych budynkami mieszkalnymi wraz z
       towarzyszącymi obiektami infrastruktury technicznej i społecznej oraz
       lokali, zwanych dalej "nieruchomościami":
        1) gminom, na których obszarze położone są przekazywane grunty,
        2) spółdzielniom mieszkaniowym, których członkami są wszystkie osoby
         będące w dniu złożenia oferty przejęcia nieruchomości przez
         spółdzielnię najemcami lokali mieszkalnych położonych w
         przekazywanych nieruchomościach.",
   b) po ust. 1 dodaje się ust. 1a w brzmieniu:
      "1a. Nieruchomości, o których mowa w ust. 1, nie wchodzą w skład
       przedsiębiorstwa w rozumieniu art. 55{1} Kodeksu cywilnego.",
   c) ust. 2 otrzymuje brzmienie:
     "2. Na zasadach określonych ustawą podmiotom, o których mowa w ust. 1,
       mogą również zostać przekazane nieruchomości:
        1) spółek handlowych powstałych w wyniku przekształceń przedsiębiorstw
         państwowych, których akcje (udziały) zostały wniesione do narodowych
         funduszy inwestycyjnych w trybie ustawy z dnia 30 kwietnia 1993 r. o
         narodowych funduszach inwestycyjnych i ich prywatyzacji (Dz.U. Nr
         44, poz. 202, z 1994 r. Nr 84, poz. 385 oraz z 1997 r. Nr 30, poz.
         164, Nr 47, poz. 298 i Nr 107, poz. 691),
        2) spółek handlowych powstałych w wyniku przekształceń przedsiębiorstw
         państwowych, w których Skarb Państwa ma co najmniej 50% udziałów lub
         akcji.";
2) w art. 2 skreśla się ust. 2;
3)  w art. 3:
   a) ust. 1 otrzymuje brzmienie:
     "1. Przekazaniu, z zastrzeżeniem ust. 1a, mogą podlegać nieruchomości, w
       stosunku do których przedsiębiorstwa państwowe lub spółki, złożą
       gminom właściwym ze względu na miejsce położenia tych nieruchomości
       oświadczenia o zamiarze ich przekazania wraz z:
        1) pełnymi odpisami z ksiąg wieczystych urządzonych dla przekazywanych
         nieruchomości, a w szczególności potwierdzającymi prawo
         przekazującego do gruntów oraz własność położonych na nich budynków
         i innych urządzeń,
        2) dokumentacją budowy i dokumentacją powykonawczą budynków i
         urządzeń, a w razie ich braku inwentaryzacją budynków i urządzeń,
        3) informacją o tym, kiedy i jakie remonty lub modernizacje zostały w
         przekazanych obiektach przeprowadzone w ciągu ostatnich 10 lat.",
   b) po ust. 1 dodaje się ust. 1a w brzmieniu:
     "1a. Nieruchomość może być też przekazana w razie braku dokumentacji, o
       której mowa w ust. 1 pkt 2. W tym przypadku gminie przysługuje
       roszczenie wobec przekazującego nieruchomość o zwrot uzasadnionych
       kosztów sporządzenia inwentaryzacji budynków i urządzeń wchodzących w
       skład nieruchomości, której nie wykonano do dnia przekazania
       nieruchomości.",
   c) po ust. 2 dodaje się ust. 3 w brzmieniu:
     "3. W przypadku gdy przekazywane mają być lokale stanowiące przedmiot
       odrębnej własności, przekazaniu podlegają wszystkie lokale mieszkalne
       oraz użytkowe położone w obrębie danej nieruchomości a stanowiące
       własność przedsiębiorstwa państwowego lub spółki.";
4) w art. 7 w ust. 4 pkt 2 otrzymuje brzmienie:
    "2) wierzytelności Skarbu Państwa z tytułu nabycia własności, użytkowania
     wieczystego, oddania w użytkowanie lub zarząd uprawnionym podmiotom,
     powstałe przed dniem przekazania nieruchomości; zabezpieczające je
     hipoteki podlegają wykreśleniu z urzędu.";
5) skreśla się art. 8;
6) art. 9 otrzymuje brzmienie:
       "Art. 9. 1. Przepisy art. 3, art. 4 oraz art. 7 ust. 1-3 stosuje się
              odpowiednio w przypadku nieodpłatnego przeniesienia własności
              nieruchomości na rzecz spółdzielni mieszkaniowych, o których
              mowa w art. 1 ust. 1
              pkt 2.
         2. Spółdzielnia mieszkaniowa, o której mowa w art. 1 ust. 1 pkt 2,
           zobowiązana jest dokonać na rzecz członków, będących
           dotychczasowymi najemcami lokali mieszkalnych położonych w
           przekazywanych nieruchomościach, przydziału tych lokali i
           ustanowić na ich rzecz lokatorskie prawa do tych lokali. Wysokość
           ustalonego przez spółdzielnię wkładu mieszkaniowego wnoszonego
           przez członków nie może w takich przypadkach przekraczać 5%
           aktualnej wartości rynkowej prawa odrębnej własności lokali
           zajmowanych przez tych członków, a wpłacone przez nich wcześniej
           kaucje mieszkaniowe podlegają zaliczeniu na poczet wkładu
           mieszkaniowego.
         3. Przepisy ust. 1 i 2 stosuje się odpowiednio w przypadku
           nieodpłatnego przekazania przez przedsiębiorstwo państwowe na
           rzecz spółdzielni mieszkaniowych, o których mowa w art. 1 ust. 1
           pkt 2, hoteli pracowniczych przeznaczonych na cele mieszkaniowe.".
         
                                    Art. 2.
Przepisy dotychczasowe stosuje się w sprawach wszczętych na podstawie ustawy,
o której mowa w art. 1, nie zakończonych przed dniem wejścia w życie
niniejszej ustawy.
                                    Art. 3.
Właściciel mieszkania zakładowego nabytego przed dniem wejścia w życie
niniejszej ustawy jest zobowiązany, na wniosek lokatora uprawnionego do
zamieszkania i zamieszkującego w lokalu w dniu jego nabycia, do przeniesienia
na rzecz tego lokatora własności mieszkania w cenie nabycia z uwzględnieniem
wartości zwiększonej poprzez poniesione nakłady.
                                    Art. 4.
Ustawa wchodzi w życie po upływie 14 dni od dnia ogłoszenia.
 
 
 
 
 
