



Dz.U. z 1994 r. Nr 61, poz. 251
                         USTAWA  KONSTYTUCYJNA
                       z dnia 22 kwietnia 1994 r.
                                    
         o zmianie ustawy konstytucyjnej o trybie przygotowania
           i uchwalenia Konstytucji Rzeczypospolitej Polskiej
                                    
                                    
                                Art. 1.
W ustawie  konstytucyjnej z  dnia 23 kwietnia 1992 r. o trybie przygotowania i 
uchwalenia Konstytucji Rzeczypospolitej Polskiej (Dz.U. Nr 67, poz. 336) 
wprowadza się następujące zmiany:
 
 1) po art. 2 dodaje się art. 2a, art. 2b i art. 2c w brzmieniu:
   "Art. 2a. 1. Inicjatywa ustawodawcza w zakresie przedstawienia
                Zgromadzeniu Narodowemu projektu nowej Konstytucji
                przysługuje również grupie obywateli, którzy dla
                swojego projektu uzyskają poparcie co najmniej
                500 000 osób posiadających czynne prawo wyborcze
                do Sejmu.
              2. Wykonanie inicjatywy ustawodawczej, o której mowa w 
                ust. 1, jest dopuszczalne w terminie 3 miesięcy od dnia 
                wejścia w życie ustawy.
    Art. 2b. 1. Zgłoszenia projektu, o którym mowa w art. 2a ust.1,
                dokonuje na piśmie pełnomocnik, którym jest osoba
                wskazana w pisemnym oświadczeniu pierwszych 15 wyborców,
                którzy udzielili poparcia projektowi Konstytucji.
              2. Do zgłoszenia projektu Konstytucji załącza się wykaz 
                obywateli popierających zgłoszenie, zawierający czytelne 
                wskazanie imion, nazwisk, wieku, adresów zamieszkania 
                i numerów dowodu osobistego lub paszportu osób, które 
                udzielają poparcia, składając na wykazie własnoręczny 
                podpis; każda strona wykazu powinna być opatrzona 
                adnotacją: "Udzielam poparcia  projektowi Konstytucji 
                Rzeczypospolitej Polskiej, zgłaszanemu przez  grupę  
                obywateli, których pełnomocnikiem jest 
                  ............................................................................................"
                                imię i nazwisko pełnomocnika.
              3. W razie uzasadnionych wątpliwości co do prawidłowości 
                złożenia wymaganej liczby podpisów, o których mowa w 
                art. 2a ust. 1, Komisja Konstytucyjna Zgromadzenia Narodowego
                zwraca się do Państwowej Komisji Wyborczej 
                o stwierdzenie, najpóźniej w terminie 7 dni, czy jest złożona
                ustawowo wymagana liczba podpisów.
              4. Jeżeli po przeprowadzeniu postępowania, o którym mowa
                w ust. 3, prawidłowo złożona liczba podpisów popierających
                projekt jest mniejsza niż ustawowo wymagana, 
                Komisja Konstytucyjna Zgromadzenia Narodowego odmawia
                przyjęcia projektu Konstytucji. Uchwałę w tej 
                sprawie wraz z uzasadnieniem doręcza się niezwłocznie 
                pełnomocnikowi.
              5. Uchwała, o której mowa w ust. 4, może być przez pełnomocnika
                zaskarżona do Sądu Najwyższego w terminie 
                3 dni od daty doręczenia. Sąd Najwyższy rozpoznaje 
                skargę w terminie 7 dni w postępowaniu nieprocesowym 
                w składzie 3 sędziów. Od postanowienia Sądu Najwyższego
                nie przysługuje środek prawny.
    Art. 2c. 1. Zasady, na których opierać się ma Konstytucja mogą
                być poddane pod referendum.
              2. Zasady, przedmiot oraz tryb przeprowadzania referendum
                określa ustawa.";
              
 2) po art. 12 dodaje się art. 12a w brzmieniu:
  "Art. 12a. Projekty Konstytucji wniesione na podstawie i w trybie
             niniejszej ustawy podlegają rozpatrzeniu przez Komisję 
             Konstytucyjną Zgromadzenia Narodowego bez względu na
             to, w której kadencji Sejmu i Senatu zostały zgłoszone.".
                                Art. 2.
Ustawa wchodzi w życie po upływie 14 dni od dnia ogłoszenia.
