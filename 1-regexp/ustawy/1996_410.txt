



Dz.U. z 1996 r. Nr 91, poz. 410                                    
                                    
                                    
                                USTAWA
                         z dnia 5 lipca 1996 r.
                                    
                   o zawodach pielęgniarki i położnej
                                    
                                    
                               Rozdział 1
                            Przepisy ogólne
                                    
                                Art. 1.
Ustawa określa zasady i warunki wykonywania zawodów pielęgniarki i położnej.
                                Art. 2.
Zawody pielęgniarki i położnej są zawodami samodzielnymi.
                                Art. 3.
 1. Ilekroć w ustawie jest mowa o "pielęgniarce", należy przez to rozumieć 
   również "pielęgniarza".
 2. Ilekroć w ustawie jest mowa o "położnej", należy przez to rozumieć również
   "położnego".
                                    
                                Art. 4.
 1. Wykonywanie zawodu pielęgniarki polega na udzielaniu przez osobę posiadającą
   wymagane kwalifikacje, potwierdzone odpowiednimi dokumentami,
   świadczeń zdrowotnych, a w szczególności świadczeń pielęgnacyjnych,
   zapobiegawczych, diagnostycznych, leczniczych, rehabilitacyjnych 
   oraz z zakresu promocji zdrowia.
 2. Udzielanie świadczeń, o których mowa w ust. 1, pielęgniarka wykonuje 
   przede wszystkim poprzez:
    1) rozpoznawanie warunków i potrzeb zdrowotnych,
    2) rozpoznawanie problemów pielęgnacyjnych,
    3) sprawowanie opieki pielęgnacyjnej,
    4) realizację zleceń lekarskich w procesie diagnostyki, leczenia i rehabilitacji,
    5) samodzielne udzielanie w określonym zakresie świadczeń zapobiegawczych,
      diagnostycznych, leczniczych i rehabilitacyjnych,
    6) edukację zdrowotną.
 3. Za wykonywanie zawodu pielęgniarki przez osobę, o której mowa w ust. 1, 
   uważa się również:
    1) nauczanie zawodu pielęgniarki,
    2) prowadzenie prac naukowo-badawczych w dziedzinie pielęgniarstwa,
    3) kierowanie pracą zawodową pielęgniarek i położnych.
 
                                Art. 5.
 1. Wykonywanie zawodu położnej polega na udzielaniu przez osobę posiadającą
   wymagane kwalifikacje, potwierdzone odpowiednimi dokumentami, 
   świadczeń zdrowotnych, a w szczególności świadczeń pielęgnacyjnych, zapobiegawczych,
   diagnostycznych, leczniczych, rehabilitacyjnych oraz promocji
   zdrowia, w zakresie opieki nad kobietą, kobietą ciężarną, rodzącą i 
   położnicą oraz noworodkiem.
 2. Udzielanie świadczeń, o których mowa w ust. 1, położna wykonuje przede 
   wszystkim poprzez:
    1) sprawowanie opieki nad kobietą w przebiegu ciąży fizjologicznej,
    2) prowadzenie fizjologicznego porodu i połogu oraz sprawowanie opieki 
      nad noworodkiem,
    3) udzielanie pomocy położniczej w nagłych przypadkach do czasu przybycia
      lekarza,
    4) profilaktykę chorób kobiecych i patologii położniczych,
    5) działalność edukacyjno-zdrowotną w zakresie przygotowania młodzieży
      do życia w rodzinie oraz metod planowania rodziny, ochrony macierzyństwa
      i ojcostwa,
    6) realizację zleceń lekarskich w procesie diagnostyki, leczenia i rehabilitacji,
    7) samodzielne udzielanie w określonym zakresie świadczeń zapobiegawczych,
      diagnostycznych, leczniczych i rehabilitacyjnych.
 3. Za wykonywanie zawodu położnej przez osobę, o której mowa w ust. 1, 
   uważa się również:
    1) nauczanie zawodu położnej,
    2) prowadzenie prac naukowo-badawczych w dziedzinie opieki położniczej,
    3) kierowanie pracą zawodową pielęgniarek i położnych.
    
                                Art. 6.
Minister Zdrowia i Opieki Społecznej po zasięgnięciu opinii Naczelnej Rady 
Pielęgniarek i Położnych oraz Naczelnej Rady Lekarskiej określi, w drodze 
rozporządzenia, zakres i rodzaj świadczeń zapobiegawczych, diagnostycznych, 
leczniczych i rehabilitacyjnych, o których mowa w art. 4 ust. 2 pkt 5, wykonywanych
przez pielęgniarkę samodzielnie bez zlecenia lekarskiego, oraz zakres 
świadczeń, o których mowa w art. 5 ust. 2 pkt 7, udzielanych przez położne 
samodzielnie.
                                    
                               Rozdział 2
                  Uzyskiwanie kwalifikacji zawodowych
                                    
                                Art. 7.
 1. Pielęgniarka uzyskuje kwalifikacje zawodowe po ukończeniu szkoły pielęgniarskiej.
   Położna uzyskuje kwalifikacje zawodowe po ukończeniu szkoły 
   położnych. 
 2. Warunkiem rozpoczęcia kształcenia, o którym mowa w ust. 1, jest uprzednie
   uzyskanie świadectwa dojrzałości.
 
                                Art. 8.
 1. Absolwent szkoły pielęgniarskiej uzyskuje tytuł zawodowy pielęgniarka.
 2. Absolwent szkoły położnych uzyskuje tytuł zawodowy położna.
                                Art. 9.
 1. Pielęgniarka po ukończeniu szkoły pielęgniarskiej, a położna po ukończeniu
   szkoły położnych, w celu uzyskania prawa wykonywania zawodu, zobowiązana
   jest do odbycia 12-miesięcznego stażu podyplomowego w zakładzie
   opieki zdrowotnej.
 2. Minister Zdrowia i Opieki Społecznej oraz wojewodowie zapewniają środki
   finansowe niezbędne do odbycia stażu podyplomowego dla absolwentów
   szkół pielęgniarskich i szkół położnych.
 3. Minister Zdrowia i Opieki Społecznej po zasięgnięciu opinii Naczelnej 
   Rady Pielęgniarek i Położnych określi, w drodze rozporządzenia, ramowy 
   program stażu pielęgniarki i stażu położnej, sposób i tryb odbywania oraz 
   zaliczania stażu podyplomowego, zakres uprawnień zawodowych pielęgniarki,
   położnej w okresie odbywania stażu podyplomowego oraz warunki, 
   jakie powinien spełniać zakład opieki zdrowotnej, w którym odbywane są 
   staże podyplomowe.
                                    
                                Art. 10.
 1. Pielęgniarka, położna ma prawo do doskonalenia zawodowego w różnych 
   formach kształcenia podyplomowego oraz obowiązek stałego aktualizowania
   swojej wiedzy zawodowej.
 2. Pielęgniarka, położna może uzyskać tytuł specjalisty w dziedzinie mającej 
   zastosowanie w ochronie zdrowia, po odbyciu przeszkolenia i złożeniu egzaminu
   państwowego.
 3. Podyplomowe kształcenie pielęgniarek i położnych mogą prowadzić jednostki
   organizacyjne uprawnione do tego na mocy odrębnych przepisów oraz 
   osoby prawne lub fizyczne po uzyskaniu zezwolenia właściwej okręgowej 
   rady pielęgniarek i położnych.
 4. Minister Zdrowia i Opieki Społecznej po zasięgnięciu opinii Naczelnej 
   Rady Pielęgniarek i Położnych określi, w drodze rozporządzenia:
    1) rodzaje, sposób i tryb odbywania kształcenia podyplomowego, w tym 
      również szczegółowe warunki i tryb uzyskiwania tytułu specjalisty w 
      dziedzinie mającej zastosowanie w ochronie zdrowia,
    2) szczegółowe zasady, warunki i tryb wydawania zezwoleń, o których 
      mowa w ust. 3, oraz sposób ich rejestracji,
    3) sposób i tryb przeprowadzania egzaminu państwowego, o którym mowa
      w ust. 2.
 5. Minister Zdrowia i Opieki Społecznej po zasięgnięciu opinii Naczelnej 
   Rady Pielęgniarek i Położnych określi, w drodze rozporządzenia, warunki i 
   sposób prowadzenia podyplomowego kształcenia pielęgniarek i położnych 
   przez osoby, o których mowa w ust. 3, oraz tryb kształcenia.
 
 
                               Rozdział 3
           Prawo wykonywania zawodów pielęgniarki i położnej
                                    
                                Art. 11.
 1. Zawód pielęgniarki, położnej może wykonywać osoba posiadająca prawo 
   wykonywania zawodu stwierdzone przez okręgową radę pielęgniarek i położnych.
 2. Prawo wykonywania zawodu pielęgniarki lub odpowiednio zawodu położnej
   uzyskuje osoba, która:
    1) posiada obywatelstwo polskie,
    2) posiada dyplom ukończenia polskiej szkoły pielęgniarskiej lub odpowiednio
      polskiej szkoły położnych bądź uzyskany w innym państwie 
      dyplom uznany w Rzeczypospolitej Polskiej za równorzędny, zgodnie z 
      odrębnymi przepisami,
    3) odbyła wymagany staż podyplomowy,
    4) posiada pełną zdolność do czynności prawnych,
    5) posiada stan zdrowia pozwalający na wykonywanie zawodu.
 3. Ograniczone prawo wykonywania zawodu na czas odbywania stażu podyplomowego
   uzyskuje osoba, która spełnia warunki określone w ust. 2 pkt 1, 
   2, 4 i 5.
                                    
                                Art. 12.
 1. Prawo wykonywania zawodu albo ograniczone prawo wykonywania zawodu,
   stwierdza, na wniosek osoby zainteresowanej, okręgowa rada pielęgniarek
   i położnych, właściwa ze względu na miejsce przyszłego wykonywania
   zawodu.
 2. Okręgowa rada pielęgniarek i położnych wydaje zaświadczenie o prawie 
   wykonywania zawodu albo ograniczonym prawie wykonywania zawodu 
   według ustalonego wzoru.
 3. Minister Zdrowia i Opieki Społecznej po zasięgnięciu opinii Naczelnej 
   Rady Pielęgniarek i Położnych ustali wzór zaświadczenia, o którym mowa 
   w ust. 2.
 
                                Art. 13.
 1. Okręgowa rada pielęgniarek i położnych, o której mowa w art. 12 ust. 1, 
   może przyznać prawo wykonywania zawodu pielęgniarki lub zawodu położnej,
   na stałe albo na czas określony, cudzoziemcowi, który:
    1) posiada zezwolenie na pobyt stały w Rzeczypospolitej Polskiej,
    2) wykazuje znajomość języka polskiego w zakresie niezbędnym do wykonywania
      zawodu,
    3) przedstawił zaświadczenie o wykonywaniu zawodu pielęgniarki, położnej
      za granicą na podstawie tam obowiązujących przepisów,
    4) spełnia warunki, o których mowa w art. 11 ust. 2 pkt 2, 4 i 5.
 2. Okręgowa rada pielęgniarek i położnych może przyznać prawo wykonywania
   zawodu osobie nie posiadającej zezwolenia na pobyt stały w Rzeczypospolitej
   Polskiej, która spełnia warunki określone w ust. 1 pkt 2-4.
 3. Okręgowa rada pielęgniarek i położnych może przyznać ograniczone prawo
   wykonywania zawodu na czas odbywania szkolenia podyplomowego 
   cudzoziemcowi,  który  spełnia warunki, o których mowa w art. 11 ust. 2 
   pkt 2, 4 i 5.
 
                                Art. 14.
Pielęgniarka, położna o odpowiednio wysokich kwalifikacjach, nie posiadająca 
prawa wykonywania zawodu w Rzeczypospolitej Polskiej, ale posiadająca to 
prawo w innym państwie, może brać udział w naradzie pielęgniarskiej oraz 
udzielać świadczeń wymienionych w art. 4 lub w art. 5, których potrzeba wynika
z narady, jeżeli została zaproszona przez:
    1) szpitale lub medyczne instytuty naukowo-badawcze,
    2) Naczelną Radę Pielęgniarek i Położnych lub właściwą okręgową radę 
      pielęgniarek i położnych.
    
                                Art. 15.
 1. Podjęcie wykonywania zawodu pielęgniarki lub położnej po upływie pięciu 
   lat od ukończenia stażu podyplomowego lub po przerwie w wykonywaniu 
   zawodu dłuższej niż pięć lat wymaga odbycia przeszkolenia.
 2. Okręgowa rada pielęgniarek i położnych ustala program i sposób przeszkolenia,
   o którym mowa w ust. 1.
 
                                Art. 16.
 1. Jeżeli istnieje uzasadnione podejrzenie całkowitej albo częściowej niezdolności
   pielęgniarki, położnej do wykonywania zawodu, spowodowanej jej 
   stanem zdrowia, okręgowa rada pielęgniarek i położnych powołuje komisję
   lekarską, zwaną dalej "komisją", złożoną ze specjalistów odpowiednich
   dziedzin medycyny.
 2. Komisja wydaje orzeczenie w przedmiocie niezdolności pielęgniarki, położnej
   do wykonywania zawodu.
 3. Pielęgniarka, położna, której sprawa dotyczy, obowiązana jest do stawienia 
   się przed komisją.
 4. Okręgowa rada pielęgniarek i położnych, na podstawie orzeczenia komisji, 
   podejmuje uchwałę o zawieszeniu prawa wykonywania zawodu na okres 
   trwania niezdolności albo o ograniczeniu wykonywania określonych czynności
   zawodowych na okres trwania niezdolności.
 5. Pielęgniarka, położna, o której mowa w ust. 3, uprawniona jest do uczestnictwa,
   z prawem zabrania głosu, w posiedzeniu okręgowej rady pielęgniarek
   i położnych w czasie rozpatrywania jej sprawy.
 6. Jeżeli pielęgniarka, położna odmawia poddania się badaniu przez komisję 
   lub gdy okręgowa rada pielęgniarek i położnych na podstawie wyników 
   postępowania wyjaśniającego uzna, że dalsze wykonywanie zawodu lub ściśle
   określonych czynności zawodowych ze względu na jej stan zdrowia nie 
   jest możliwe - okręgowa rada pielęgniarek i położnych podejmuje uchwałę
   o zawieszeniu prawa wykonywania zawodu pielęgniarki, położnej albo o 
   ograniczeniu wykonywania określonych czynności zawodowych.
 7. Pielęgniarce, położnej, o której mowa w ust. 6, przysługuje prawo wniesienia
   odwołania do Naczelnej Rady Pielęgniarek i Położnych w terminie 14 
   dni od otrzymania zawiadomienia o podjęciu uchwały okręgowej rady pielęgniarek
   i położnych.
 8. Pielęgniarka, położna, w stosunku do której podjęto uchwałę o zawieszeniu
   prawa wykonywania zawodu albo ograniczeniu wykonywania określonych
   czynności zawodowych, może wystąpić do okręgowej rady pielęgniarek
   i położnych o uchylenie uchwały, jeżeli ustaną przyczyny zawieszenia 
   lub ograniczenia, nie wcześniej jednak niż po upływie 6 miesięcy od podjęcia
   uchwały okręgowej rady pielęgniarek i położnych.
 9. Postępowanie w sprawach określonych w ust. 1-6 jest poufne.
10. Minister Zdrowia i Opieki Społecznej po zasięgnięciu opinii Naczelnej Rady
   Pielęgniarek i Położnych oraz Naczelnej Rady Lekarskiej określi, w 
   drodze rozporządzenia, szczegółowe zasady i tryb orzekania o niezdolności 
   do wykonywania zawodu pielęgniarki, położnej oraz szczegółowe zasady i 
   tryb postępowania w sprawach zawieszania prawa wykonywania zawodu 
   albo ograniczenia wykonywania określonych czynności zawodowych.
 
                                Art. 17.
 1. Prawo wykonywania zawodu albo ograniczone prawo wykonywania zawodu 
   pielęgniarki, położnej wygasa w razie:
    1) utraty obywatelstwa polskiego,
    2) utraty prawa stałego pobytu,
    3) utraty pełnej zdolności do czynności prawnych,
    4) upływu czasu, na jaki zostało przyznane.
 2. Wygaśnięcie prawa wykonywania zawodu albo ograniczonego prawa wykonywania
   zawodu, z przyczyn określonych w ust. 1, powoduje wykreślenie z 
   rejestru właściwej okręgowej izby pielęgniarek i położnych, której członkiem
   była pielęgniarka lub położna.
 
                                    
                               Rozdział 4
           Zasady wykonywania zawodów pielęgniarki i położnej
                                    
                                Art. 18.
Pielęgniarka, położna wykonuje zawód zgodnie z aktualną wiedzą medyczną, 
dostępnymi jej metodami i środkami, zgodnie z zasadami etyki zawodowej 
oraz ze szczególną starannością.
                                Art. 19.
Pielęgniarka, położna ma obowiązek udzielić pomocy w każdym przypadku 
niebezpieczeństwa utraty życia, poważnego uszczerbku na zdrowiu pacjenta, 
zgodnie z posiadanymi kwalifikacjami zawodowymi.
                                Art. 20.
 1. Pielęgniarka, położna ma obowiązek poinformować pacjenta o jego prawach.
 2. Pielęgniarka, położna udziela pacjentowi lub jego przedstawicielowi ustawowemu
   informacji o stanie zdrowia pacjenta, w zakresie koniecznym do 
   sprawowania opieki pielęgnacyjnej.
 3. Pielęgniarka, położna ma obowiązek prowadzenia dokumentacji medycznej 
   określonej odrębnymi przepisami.
 
                                Art. 21.
 1. Pielęgniarka, położna ma obowiązek do zachowania w tajemnicy informacji
   związanych z pacjentem, a uzyskanych w związku z wykonywaniem  
   zawodu.
 2. Przepisu ust. 1 nie stosuje się, gdy:
    1) tak stanowią odrębne przepisy,
    2) zachowanie tajemnicy może stanowić niebezpieczeństwo dla życia lub 
      zdrowia pacjenta lub innych osób,
    3) pacjent lub jego przedstawiciel ustawowy wyraża zgodę na ujawnienie 
      tajemnicy,
    4) zachodzi potrzeba przekazania niezbędnych informacji o pacjencie 
      związanych z udzielaniem świadczeń zdrowotnych osobom uczestniczącym
      w udzielaniu tych świadczeń,
    5) jest to niezbędne do praktycznej nauki zawodów medycznych,
    6) jest to niezbędne dla celów naukowych.
 3. Pielęgniarka, położna, z zastrzeżeniem sytuacji, o których mowa w ust. 2 
   pkt 1-3, 5 i 6, jest związana tajemnicą również po śmierci pacjenta.
 4. Pielęgniarka, położna nie może podać do publicznej wiadomości danych 
   umożliwiających identyfikację pacjenta, bez jego zgody.
 
                                Art. 22.
 1. Pielęgniarka, położna zobowiązana jest do wykonywania zleceń lekarskich 
   odnotowanych w dokumentacji medycznej.
 2. Zapis w dokumentacji medycznej, o którym mowa w ust. 1, nie dotyczy 
   zleceń wykonywanych podczas zabiegów ratujących życie pacjenta i w sytuacjach
   grożących bezpośrednim niebezpieczeństwem utraty życia lub 
   poważnym uszczerbkiem na zdrowiu pacjenta.
 3.{ }Pielęgniarka, położna ma prawo uzyskania od lekarza informacji o stanie 
   zdrowia pacjenta, rozpoznaniu, proponowanych metodach diagnostycznych,
   leczniczych, rehabilitacyjnych i dających się przewidzieć następstwach
   podejmowanych działań, w zakresie niezbędnym do udzielanych 
   przez siebie świadczeń zdrowotnych.
 4. W przypadku uzasadnionych wątpliwości pielęgniarka, położna ma prawo 
   domagać się od lekarza, który wydał zlecenie, by uzasadnił potrzebę wykonania
   tego zlecenia.
 5. W wyjątkowych przypadkach pielęgniarka, położna ma prawo odmówić 
   wykonania zlecenia lekarskiego, podając niezwłocznie przyczynę odmowy 
   na piśmie.
 6. Pielęgniarka, położna ma prawo uzyskania pełnej informacji o celowości, 
   planowanym przebiegu i dających się przewidzieć skutkach eksperymentu 
   medycznego, w którym ma uczestniczyć.
 7. W przypadku uzasadnionych wątpliwości pielęgniarka, położna może odmówić
   uczestniczenia w eksperymencie, podając przyczynę odmowy na piśmie.
    
                                Art. 23.
Pielęgniarka, położna może powstrzymać się, po uprzednim powiadomieniu na 
piśmie przełożonego, od wykonania świadczenia zdrowotnego niezgodnego z 
jej sumieniem, z zastrzeżeniem art. 19.
                                    
                                Art. 24.
Pielęgniarce, położnej, wykonującej zawód na podstawie umowy o pracę lub w 
przypadku, o którym mowa w art. 19, przysługuje ochrona prawna przewidziana
dla funkcjonariusza publicznego.
                                    
                                Art. 25.
 1. Pielęgniarka, położna może wykonywać indywidualną praktykę po uzyskaniu
   zezwolenia właściwej ze względu na miejsce wykonywania praktyki 
   okręgowej rady pielęgniarek i położnych.
 2. Zezwolenie na wykonywanie indywidualnej praktyki wydaje się, jeżeli pielęgniarka,
   położna:
    1) posiada prawo wykonywania zawodu,
    2) legitymuje się 2-letnim stażem w zawodzie, bezpośrednio przed podjęciem
      indywidualnej praktyki.
 3. Zezwolenie na wykonywanie indywidualnej specjalistycznej praktyki wydaje 
   się, jeżeli pielęgniarka, położna:
    1) spełnia warunki, o których mowa w ust. 2,
    2) posiada specjalizację w dziedzinie mającej zastosowanie w ochronie 
      zdrowia.
 4. Zezwolenie, o którym mowa w ust. 2 i 3, podlega wpisowi do rejestru indywidualnych
   praktyk, prowadzonego przez okręgową radę pielęgniarek i 
   położnych, o której mowa w ust. 1.
 5. Indywidualna praktyka może być wykonywana przez pielęgniarkę, położną 
   na podstawie zawartej z innym podmiotem niż zakład opieki zdrowotnej 
   umowy o pracę lub umowy cywilnoprawnej, z zastrzeżeniem ust. 1-4.
    
                                Art. 26.
 1. Indywidualną praktykę, o której mowa w art. 25, prowadzi się w pomieszczeniach
   i przy użyciu urządzeń, które odpowiadają określonym wymogom 
   technicznym i sanitarnym.
 2. Minister Zdrowia i Opieki Społecznej określi, w drodze rozporządzenia, 
   wymogi, jakim powinny odpowiadać pod względem technicznym i sanitarnym
   urządzenia i pomieszczenia, w których można wykonywać indywidualną
   praktykę.
                                Art. 27.
W przypadku gdy indywidualna praktyka, o której mowa w art. 25 ust. 1, jest 
wykonywana na zasadach określonych w art. 25 ust. 5, obowiązek spełnienia 
wymogów, o których mowa w art. 26 ust. 1, spoczywa na podmiocie, który zawarł
z pielęgniarką lub położną umowę.
                                    
                                Art. 28.
 1. Naczelna Rada Pielęgniarek i Położnych ustala opłatę za wydanie zezwolenia,
   o którym mowa w art. 25 ust. 1.
 2. Opłatę, o której mowa w ust. 1, pobiera właściwa okręgowa rada pielęgniarek
   i położnych.
                                Art. 29.
Okręgowa rada pielęgniarek i położnych cofa zezwolenie na prowadzenie indywidualnej
praktyki wykonywanej przez pielęgniarkę, położną, w razie:
    1) pozbawienia prawa wykonywania zawodu pielęgniarki, położnej,
    2) zawieszenia prawa wykonywania zawodu pielęgniarki, położnej,
    3) zrzeczenia się przez pielęgniarkę, położną prawa wykonywania zawodu,
    4) skreślenia pielęgniarki, położnej z listy członków okręgowej izby pielęgniarek
      i położnych,
    5) zgonu pielęgniarki, położnej,
    6) rezygnacji z prowadzenia indywidualnej praktyki,
    7) nie spełniania wymogów określonych w art. 26 ust. 1.
 
                                Art. 30.
 1. Nadzór nad indywidualną praktyką i indywidualną specjalistyczną praktyką 
   wykonywaną przez pielęgniarkę, położną sprawuje właściwa okręgowa rada
   pielęgniarek i położnych.
 2. Okręgowa rada pielęgniarek i położnych jest uprawniona w ramach nadzoru
   do:
    1) przeprowadzania czynności kontrolnych, a w szczególności:
       a) wizytacji pomieszczeń, w których udzielane są świadczenia, o których
         mowa w art. 4 lub art. 5,
       b) obserwowania czynności związanych z udzielaniem świadczeń w 
         ramach indywidualnej praktyki,
       c) żądania informacji i udostępniania dokumentacji medycznej,
    2) wydawania zaleceń pokontrolnych, mających na celu usunięcie stwierdzonych
      braków i wadliwości.
                                    
                                Art. 31.
W sprawach nie uregulowanych w ustawie do indywidualnej praktyki stosuje 
się przepisy o działalności gospodarczej oraz przepisy o zakładach opieki 
zdrowotnej.
                               Rozdział 5
                             Przepisy karne
                                    
                                Art. 32.
 1. Kto, nie będąc uprawnionym, udziela zawodowo świadczeń, o których 
   mowa w art. 4 lub art. 5, podlega karze grzywny.
 2. W przypadku określonym w ust. 1 orzekanie następuje w trybie przepisów 
   o postępowaniu w sprawach o wykroczenia.
                                    
                                    
                               Rozdział 6
   Zmiany w przepisach obowiązujących, przepisy przejściowe i końcowe
                                    
                                Art. 33.
W ustawie z dnia 19 kwietnia 1991 r. o samorządzie pielęgniarek i położnych 
(Dz.U. Nr 41, poz. 178 i z 1996 r. Nr 24, poz. 110) w art. 3 skreśla się wyrazy 
"i asystentkę pielęgniarską".
                                Art. 34.
 1. Pielęgniarka, położna, która uzyskała kwalifikacje zawodowe wymagane do 
   otrzymania prawa wykonywania zawodu przed dniem wejścia w życie 
   ustawy, zachowuje te uprawnienia.
 2. Pielęgniarka, położna, która uzyska kwalifikacje zawodowe wymagane do 
   otrzymania prawa wykonywania zawodu w okresie 3 lat od dnia wejścia w 
   życie ustawy, otrzymuje prawo wykonywania zawodu na podstawie dotychczas
   obowiązujących przepisów.
 3. Pielęgniarka, położna, która rozpoczęła specjalizację na podstawie dotychczas
   obowiązujących przepisów, odbywa ją zgodnie z tymi przepisami.
                                Art. 35.
Do postępowań dotyczących uzyskania, pozbawiania, zawieszania prawa wykonywania
zawodu, wszczętych i nie zakończonych przed dniem wejścia w życie 
ustawy, stosuje się przepisy dotychczasowe.
                                    
                                Art. 36.
Pielęgniarka, położna, która prowadzi indywidualną praktykę na podstawie dotychczas
obowiązujących przepisów, obowiązana jest uzyskać zezwolenie, o 
którym mowa w art. 25 ust. 1, w terminie 1 roku od dnia wejścia w życie ustawy.
                                Art. 37.
Pielęgniarka, położna, która na podstawie dotychczas obowiązujących przepisów
uzyskała zaświadczenie o prawie wykonywania zawodu pielęgniarki lub 
położnej, powinna uzyskać we właściwej okręgowej radzie pielęgniarek i położnych
zaświadczenie o prawie wykonywania zawodu, według ustalonego wzoru 
zgodnie z art. 12 ust. 2, do dnia 31 grudnia 1999 r.
                                Art. 38.
Do czasu wydania przepisów wykonawczych przewidzianych w ustawie zachowują
moc przepisy dotychczas obowiązujące, o ile nie są sprzeczne z ustawą, 
nie dłużej jednak niż przez okres 6 miesięcy od dnia wejścia w życie ustawy.
                                Art. 39.
Tracą moc:
    1) rozporządzenie Prezydenta Rzeczypospolitej z dnia 16 marca 1928 r. 
      o położnych (Dz.U. z 1934 r. Nr 5, poz. 41 i Nr 110, poz. 976 oraz z 
      1991 r. Nr 41, poz. 178),
    2) ustawa z dnia 21 lutego 1935 r. o pielęgniarstwie (Dz.U. Nr 27, poz. 
      199, z 1947 r. Nr 32, poz. 141 i z 1991 r. Nr 41, poz. 178).
 
                                Art. 40.
Ustawa wchodzi w życie po upływie 3 miesięcy od dnia ogłoszenia, z tym że 
przepis art. 9 ust. 1 i 2 wchodzi w życie z dniem 1 stycznia 1999 r.
