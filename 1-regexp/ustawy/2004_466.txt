


Tekst
ustawy ustalony ostatecznie po rozpatrzeniu poprawek Senatu
 
 
Ustawa
z dnia 10 stycznia 2018 r. 
o zmianie
ustawy – Prawo restrukturyzacyjne, ustawy – Kodeks postępowania
administracyjnego oraz ustawy o zmianie niektórych ustaw w celu ułatwienia
dochodzenia wierzytelności
Art. 1. W
ustawie z dnia 15 maja 2015 r. – Prawo restrukturyzacyjne (Dz. U. z 2017 r.
poz. 1508) wprowadza się następujące zmiany:
1)     w tytule I w dziale V dodaje
się art. 139a w brzmieniu:
„Art. 139a. 1. Przedsiębiorcy może być
udzielona pomoc publiczna na restrukturyzację, przeznaczona na realizację
procesu restrukturyzacji.
2. Przed wszczęciem postępowania
restrukturyzacyjnego przedsiębiorcy może być udzielona pomoc publiczna na
ratowanie z przeznaczeniem na umożliwienie przedsiębiorcy prowadzenia
działalności gospodarczej przez czas niezbędny do dokonania koniecznych analiz
oraz opracowania planu restrukturyzacji albo likwidacji działalności lub
tymczasowe wsparcie restrukturyzacyjne w celu umożliwienia małemu
i średniemu przedsiębiorcy prowadzenia działalności gospodarczej przez
czas niezbędny do wdrożenia działań restrukturyzacyjnych prowadzących do
przywrócenia przedsiębiorcy długookresowej zdolności do konkurowania na rynku.
3. Pomoc publiczna, o której mowa w ust.
1, udzielana przedsiębiorcy, wobec którego jest prowadzone postępowanie
restrukturyzacyjne, musi spełniać warunki określone w przepisach niniejszego
działu.
4. Minister właściwy do spraw gospodarki
określi, w drodze rozporządzenia:
1)     w odniesieniu
do pomocy publicznej, o której mowa w ust. 1:
a)    
udzielanej przedsiębiorcy, wobec którego jest prowadzone postępowanie
restrukturyzacyjne, innej niż polegająca na zmniejszeniu, w drodze układu,
wysokości zobowiązań, rozłożeniu spłaty na raty, odroczeniu terminu wykonania
zobowiązań lub zawieszeniu, z mocy prawa lub na podstawie postanowienia sądu
lub sędziego-komisarza, postępowań egzekucyjnych prowadzonych w celu dochodzenia
wierzytelności – podmiot udzielający pomocy publicznej oraz tryb i formy jej
udzielania,
b)    
udzielanej przedsiębiorcy, wobec którego nie jest prowadzone postępowanie
restrukturyzacyjne – podmiot udzielający pomocy publicznej oraz tryb i formy
jej udzielania, a także warunki udzielania tej pomocy
– uwzględniając
w szczególności konieczność ukierunkowania tej pomocy na przywrócenie
przedsiębiorcy długookresowej zdolności do konkurowania na rynku;
2)     w odniesieniu
do pomocy publicznej, o której mowa w ust. 2 – podmiot udzielający tej pomocy
oraz warunki, tryb i formy jej udzielania, uwzględniając w szczególności
konieczność ukierunkowania tej pomocy na umożliwienie przedsiębiorcy
prowadzenia działalności gospodarczej przez czas niezbędny do dokonania
koniecznych analiz oraz opracowania planu restrukturyzacji albo likwidacji
działalności lub wdrożenia działań restrukturyzacyjnych prowadzących do
przywrócenia przedsiębiorcy długookresowej zdolności do konkurowania na
rynku.”;
2)     w art. 141:
a)     w ust. 2:
–     pkt 1 otrzymuje brzmienie:
„1)    gdy przedsiębiorca
wskutek poniesionych strat utracił więcej niż połowę kapitału, w szczególności
jeżeli suma zysku (strat) z lat ubiegłych, zysku (straty) netto w danym roku
obrotowym, kapitału zapasowego, kapitału z aktualizacji wyceny i
pozostałych kapitałów (funduszy) rezerwowych jest ujemna i jej wartość
bezwzględna jest większa niż 50% kapitału (funduszu) podstawowego;”,
–     uchyla się pkt 2,
–     w pkt 3 wprowadzenie do
wyliczenia otrzymuje brzmienie:
„przedsiębiorcy innego niż
mały lub średni, gdy w ciągu dwóch ostatnich lat stosunek:”,
b)     dodaje się ust. 5 w brzmieniu:
„5. Warunek, o którym mowa w ust. 2 pkt 1,
sprawdza się na podstawie zatwierdzonych sprawozdań finansowych sporządzanych
zgodnie z przepisami ustawy z dnia 29 września 1994 r. o rachunkowości, a w
przypadku gdy przedsiębiorca nie jest zobowiązany do ich sporządzania – na
podstawie innych wiarygodnych dokumentów finansowych.”;
3)     w art. 142 w ust. 1 w pkt 3
kropkę zastępuje się średnikiem i dodaje się pkt 4 i 5 w brzmieniu:
„4)    jeżeli zostanie
przedstawiony wiarygodny scenariusz alternatywny nieprzewidujący pomocy
publicznej, z którego wynika, że bez tej pomocy cel, o którym mowa w pkt 3, nie
zostałby osiągnięty lub zostałby osiągnięty w mniejszym zakresie;
5)     jeżeli bez
tej pomocy przedsiębiorca zostałby zrestrukturyzowany, sprzedany lub
zlikwidowany w taki sposób, że cel, o którym mowa w pkt 3, nie zostałby
osiągnięty lub zostałby osiągnięty w mniejszym zakresie.”;
4)     w art. 144:
a)     w ust. 1 pkt 1 otrzymuje
brzmienie:
„1)    własnych
przedsiębiorcy, z wyłączeniem amortyzacji i planowanych zysków,”,
b)     ust. 3 otrzymuje brzmienie:
„3. W przypadku wystąpienia wyjątkowych
okoliczności lub szczególnych trudności udział środków, o których mowa w ust.
1, w kosztach restrukturyzacji może być niższy niż określony w ust. 2, ale musi
być znaczny.”,
c)     po ust. 3 dodaje się ust. 3a w
brzmieniu:
„3a. Środki, o których mowa w ust. 1, muszą
być realne oraz nie mogą stanowić pomocy publicznej. W normalnych
okolicznościach środki te muszą być porównywalne z przyznawaną pomocą publiczną
pod względem wpływu na wypłacalność lub poziom płynności finansowej
przedsiębiorcy.”;
5)     w art. 145:
a)     ust. 6 otrzymuje brzmienie:
„6. Nie stanowią środków wyrównujących
zakłócenia konkurencji na rynku działania konieczne do realizacji celu,
o którym mowa w art. 142 ust. 1 pkt 1, polegające na likwidacji
lub ograniczeniu działalności przedsiębiorcy, przynoszącej przed
restrukturyzacją straty.”,
b)     po ust. 7 dodaje się ust. 7a w
brzmieniu:
„7a. Środki behawioralne stosuje się w każdym
przypadku.”;
6)     w art. 456 pkt 1 otrzymuje
brzmienie:
„1)    art. 5, który
wchodzi w życie z dniem 26 czerwca 2018 r.;”. 
Art. 2. W
ustawie z dnia 14 czerwca 1960 r. – Kodeks postępowania administracyjnego (Dz.
U. z 2017 r. poz. 1257) w art. 189k wprowadza się następujące zmiany:
1)    
po § 4 dodaje się § 4a w brzmieniu:
„§
4a. Do pomocy publicznej, o której mowa w § 3 pkt 3 lit. c, przeznaczonej na
restrukturyzację, stosuje się:
1)     w zakresie
warunków udzielania tej pomocy:
a)     w
przypadku przedsiębiorcy, wobec którego jest prowadzone postępowanie
restrukturyzacyjne – przepisy ustawy z dnia 15 maja 2015 r. – Prawo
restrukturyzacyjne (Dz. U. z 2017 r. poz. 1508 i …),
b)     w
przypadku przedsiębiorcy, wobec którego nie jest prowadzone postępowanie
restrukturyzacyjne – przepisy wykonawcze wydane na podstawie art. 139a ust. 4
ustawy z dnia 15 maja 2015 r. – Prawo restrukturyzacyjne;
2)     w zakresie
trybu udzielania tej pomocy – przepisy wykonawcze wydane na podstawie art. 139a
ust. 4 ustawy z dnia 15 maja 2015 r. – Prawo restrukturyzacyjne.”;
2)     §
5 otrzymuje brzmienie:
„§ 5. Rada Ministrów może określić, w
drodze rozporządzenia, inne niż restrukturyzacja przeznaczenie pomocy, o której
mowa w § 3 pkt 3 lit. c, udzielanej w formie ulg w wykonaniu administracyjnej
kary pieniężnej oraz warunki i tryb udzielania tych ulg, mając na uwadze dopuszczalność
i warunki udzielania pomocy państwa określone przez właściwe organy Unii
Europejskiej.”.
Art. 3. W ustawie z dnia 7 kwietnia
2017 r. o zmianie niektórych ustaw w celu ułatwienia dochodzenia
wierzytelności (Dz. U. poz. 933) w art. 21 ust. 2 otrzymuje
brzmienie:
„2. Przepisy art. 7 ust. 2 pkt 1c i ust.
3 oraz art. 28 ust. 4 ustawy zmienianej w art. 11, w zakresie odnoszącym się do
uzyskiwania, przetwarzania i ujawniania danych z Centralnego Rejestru
Restrukturyzacji i Upadłości, oraz art. 28 ust. 1 pkt 5 tej ustawy stosuje
się od dnia 26 czerwca 2018 r.”.
Art. 4.
Ustawa wchodzi w życie po upływie 14 dni od dnia ogłoszenia, z wyjątkiem
art. 1 pkt 6 i art. 3, które wchodzą w życie z dniem 1 lutego
2018 r.
 
                                                                                                                 

 
  
MARSZAŁEK SEJMU
 
 
 
  
/ – / Marek Kuchciński
 
