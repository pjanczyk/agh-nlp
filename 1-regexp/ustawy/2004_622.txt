


Tekst ustawy przyjęty przez Senat bez poprawek
 
 
USTAWA
z dnia 15 czerwca 2018 r.
o
ustanowieniu Medalu Stulecia Odzyskanej Niepodległości
Parlament
Rzeczypospolitej Polskiej, dostrzegając potrzebę uhonorowania obywateli
polskich, którzy od czasu odzyskania niepodległości przez Państwo Polskie w
1918 r. przyczyniali się do budowania i wzmacniania suwerenności,
niepodległości, kulturowej tożsamości i materialnej pomyślności
Rzeczypospolitej, na pamiątkę stulecia odrodzenia Państwa Polskiego, uchwala
niniejszą ustawę.
Art. 1. Ustanawia
się odznaczenie: Medal Stulecia Odzyskanej Niepodległości, zwany dalej
„Medalem”, jako dowód wdzięczności oraz wyraz szacunku dla osób, które położyły
szczególne zasługi w służbie Państwu i społeczeństwu.
Art. 2. 1. Medal
jest odznaczeniem o charakterze pamiątkowym, nadawanym obywatelom polskim w
okresie trwania Narodowych Obchodów Setnej Rocznicy Odzyskania Niepodległości
Rzeczypospolitej Polskiej w latach 2018-2021.
2. Medal jest
nadawany osobom żyjącym, które poprzez:
1)     pełnienie nienagannej służby
publicznej – cywilnej lub wojskowej,
2)     walkę o niepodległość oraz
działalność na rzecz przemian demokratycznych,
3)     aktywną działalność zawodową i
społeczną,
4)     twórczość naukową, literacką i
artystyczną
– przyczyniły się do odzyskania lub umacniania
suwerenności Rzeczypospolitej Polskiej, w tym w szczególności budowania
wspólnoty obywatelskiej Polaków i poczucia tożsamości narodowej, rozwoju nauki,
rozsławiania dobrego imienia Rzeczypospolitej Polskiej poprzez kulturę i
sztukę, rozwoju społecznego i umacniania więzi z Polakami za granicą oraz
budowania dobrobytu gospodarczego Rzeczypospolitej Polskiej.
Art. 3. 1.
Medal nadaje Prezydent Rzeczypospolitej Polskiej z własnej inicjatywy lub na
wniosek Prezesa Rady Ministrów, ministrów, kierowników urzędów centralnych oraz
wojewodów.
2. Do wniosku dołącza się wykaz przedstawianych
wniosków, zawierający zestawienie zbiorcze osób proponowanych do odznaczenia.
3. Postanowienie Prezydenta o nadaniu
Medalu nie jest ogłaszane w Dzienniku Urzędowym Rzeczypospolitej Polskiej
„Monitor Polski”.
Art. 4. 1.
Odznaką Medalu jest okrągły, srebrzony i oksydowany medal o średnicy 35 mm, z
wrzecionowatym uszkiem i kółkiem do zawieszenia, o zróżnicowanej powierzchni
sugerującej falującą flagę, z umieszczonym pośrodku wizerunkiem stylizowanego
ukoronowanego orła wznoszącego skrzydła, wspartego na sfalowanej w płaszczyźnie
wstędze z majuskułowym wklęsłym napisem „POLONIA REDIVIVA”. Na odwrotnej,
gładkiej stronie umieszczone są wypukłe inicjały Rzeczypospolitej Polskiej „RP”
nad datami „1918” i „2018” w dwóch wierszach, ujęte stylizowanymi liśćmi
wawrzynu i dębiny z owocami, z przewiązką krzyżową u dołu.
2. Medal zawieszony jest na niebieskiej
wstążce szerokości 36 mm ze srebrzystym prążkiem szerokości 4 mm pośrodku.
3. Wzór graficzny odznaki Medalu określa
załącznik do ustawy.
Art. 5. Osoba
odznaczona otrzymuje nieodpłatnie odznakę nadanego jej Medalu wraz z legitymacją
potwierdzającą nadanie Medalu.
Art. 6. Prezydent
Rzeczypospolitej Polskiej określi, w drodze rozporządzenia:
1)     tryb postępowania w sprawach o
nadanie Medalu, w tym terminy przedkładania wniosków oraz wręczania odznak
nadanego Medalu,
2)     tryb postępowania w przypadku
zgubienia lub zniszczenia odznaki Medalu lub legitymacji potwierdzającej
nadanie Medalu,
3)     wzory wniosku o nadanie Medalu
oraz wykazu przedstawianych wniosków, zawierającego zestawienie zbiorcze osób
proponowanych do odznaczenia, legitymacji potwierdzającej nadanie Medalu oraz
jej wtórnika,
4)     sposób i okoliczności noszenia
Medalu
– biorąc pod uwagę konieczność ustalenia
faktycznych okoliczności przemawiających za nadaniem Medalu oraz sprawność tego
postępowania, a także konieczność zachowania kolejności wynikającej ze
starszeństwa przyznanych orderów i odznaczeń oraz uwzględniając święta i
rocznice państwowe.
Art. 7. W
sprawach nieuregulowanych w ustawie stosuje się przepisy ustawy z dnia
16 października 1992 r. o orderach i odznaczeniach (Dz. U. z 2018 r. poz.
400 i 730).
Art. 8. Ustawa
wchodzi w życie po upływie 14 dni od dnia ogłoszenia.
 
 
                                                                                             
MARSZAŁEK SEJMU
 
 
 
                                                                                              
/ – / Marek Kuchciński
 
 



 
Załącznik do ustawy 
z dnia 15 czerwca 2018 r. (poz. …)
WZÓR ODZNAKI MEDALU
STULECIA ODZYSKANEJ NIEPODLEGŁOŚCI
 
 
 


 
