


Tekst ustawy ustalony ostatecznie po rozpatrzeniu poprawek Senatu
 
 
 
USTAWA
 z dnia 14
września 2012 r.
 
o obowiązkach w
zakresie informowania o zużyciu energii 
przez produkty wykorzystujące energię[1]), [2])
 
 
Rozdział 1
Przepisy ogólne
 
Art. 1.
Ustawa
określa:
1) obowiązki w
zakresie informowania o zużyciu energii oraz innych podstawowych zasobów przez
produkty wykorzystujące energię lub wpływie tych produktów na zużycie energii;
2) zasady
organizacji i działania systemu kontroli wykonywania obowiązków w zakresie
informowania, o którym mowa w pkt 1. 
 
Art. 2. 
1. Przepisy
ustawy stosuje się do produktów wykorzystujących energię, dla których wymagania
dotyczące sporządzania dokumentacji technicznej oraz stosowania etykiet i kart
określają akty Komisji Europejskiej wydane na podstawie kompetencji
delegowanych przez Parlament Europejski i Radę, zwane dalej „aktami delegowanymi”.

2. Minister
właściwy do spraw gospodarki ogłasza, w drodze obwieszczenia, w Dzienniku
Urzędowym Rzeczypospolitej Polskiej „Monitor Polski”, wykaz aktów delegowanych.

3.  Przepisów
ustawy nie stosuje się do:
1) produktów
używanych;
2) środków
przewozu osób lub rzeczy;
3) tabliczek
znamionowych lub ich odpowiedników umieszczanych ze względów bezpieczeństwa na
produktach wykorzystujących energię;
4) urządzeń i
instalacji oraz obiektów związanych z obronnością lub bezpieczeństwem państwa,
stanowiących integralne części systemów techniki wojskowej lub uzbrojenia,
ratowniczo-gaśniczych oraz ochrony granic, lub stosowanych w więziennictwie,
należących do jednostek, o których mowa w art. 21a ustawy z dnia 10 kwietnia
1997 r. – Prawo energetyczne (Dz. U. z 2006 r. Nr 89, poz. 625, z późn. zm.[3])).
 
Art. 3.
 
Użyte w
ustawie określenia oznaczają:
1) dostawca – producenta lub jego
upoważnionego przedstawiciela lub importera w Unii Europejskiej lub w państwie
członkowskim Europejskiego Porozumienia o Wolnym Handlu (EFTA) – stronie umowy
o Europejskim Obszarze Gospodarczym, który wprowadza do obrotu w tych państwach
produkt wykorzystujący energię lub oddaje go do użytku na terytorium tych
państw; w przypadku braku producenta lub jego upoważnionego przedstawiciela lub
importera, za dostawcę uznaje się także osobę fizyczną lub osobę prawną, która
wprowadza do obrotu w tych państwach produkt wykorzystujący energię lub oddaje go
do użytku na terytorium tych państw;
2) dystrybutor –
osobę fizyczną lub osobę prawną albo jednostkę organizacyjną nieposiadającą
osobowości prawnej, która sprzedaje, wynajmuje, oferuje w sprzedaży ratalnej,
lub wystawia do sprzedaży produkt wykorzystujący energię, po jego wprowadzeniu
do obrotu;
3) etykieta –
nalepkę lub tabliczkę zawierającą informacje o klasie efektywności
energetycznej oraz innych podstawowych zasobach zużywanych przez produkt
wykorzystujący energię;
4) inne
podstawowe zasoby – wodę, chemikalia lub inne substancje zużywane przez produkt
wykorzystujący energię podczas jego używania;
5) karta –
charakterystykę techniczną zawierającą informacje techniczne dotyczące produktu
wykorzystującego energię, zgodnie z wymaganiami określonymi w aktach
delegowanych;
6) klasa
efektywności energetycznej – oznaczenie literowe zamieszczone na etykiecie,
informujące o zużyciu energii przez produkt wykorzystujący energię lub o
wpływie tego produktu na zużycie energii;
7) oddawanie do
użytku – pierwsze użycie produktu wykorzystującego energię, który nie został
wprowadzony do obrotu na terytorium państwa członkowskiego Unii Europejskiej
lub państwa członkowskiego Europejskiego Porozumienia o Wolnym Handlu (EFTA) –
strony umowy o Europejskim Obszarze Gospodarczym, zgodne z przeznaczeniem;
8) produkt wykorzystujący energię –
produkt zużywający energię lub mający wpływ na jej zużycie podczas jego
używania wprowadzony do obrotu lub oddany do użytku w państwach członkowskich
Unii Europejskiej lub w państwach członkowskich Europejskiego Porozumienia o
Wolnym Handlu (EFTA) – stron umowy o Europejskim Obszarze Gospodarczym,
łącznie z częściami, które mają być do niego wbudowane, które to części są wprowadzane
do obrotu, lub oddawane do użytku użytkownikom końcowym, jako części osobne,
których oddziaływanie na środowisko może być oceniane oddzielnie;
9) wprowadzenie
do obrotu – udostępnienie produktu wykorzystującego energię po raz pierwszy na
terytorium państwa członkowskiego Unii Europejskiej lub państwa członkowskiego
Europejskiego Porozumienia o Wolnym Handlu (EFTA) – strony umowy o Europejskim
Obszarze Gospodarczym, w celu jego używania, lub dystrybucji, nieodpłatnie albo
za opłatą, niezależnie od sposobu jego sprzedaży.
 
Rozdział 2
                Obowiązki
w zakresie informowania o zużyciu energii 
przez produkty
wykorzystujące energię lub wpływie tych produktów na zużycie
 energii oraz innych
podstawowych zasobów
 
Art. 4. 
1. Dostawca jest
obowiązany do:
1) dołączenia do
produktu wykorzystującego energię, wprowadzanego do obrotu lub oddawanego do
użytku, etykiety i karty sporządzonych w języku polskim;
2) dołączenia
karty do wszelkich broszur lub innej dokumentacji dostarczanej wraz z produktem
wykorzystującym energię;
3) umieszczenia
na etykiecie i w karcie danych
zgodnych z parametrami technicznymi produktu wykorzystującego energię. 
2. Etykieta jest
dostarczana dystrybutorowi nieodpłatnie.
3. Dystrybutor
jest obowiązany umieścić na produkcie wykorzystującym energię etykietę w
widocznym miejscu oraz udostępnić użytkownikowi końcowemu kartę tego produktu.
4. Informacje,
jakie należy zamieścić na etykiecie i w karcie o zużyciu energii przez produkt
wykorzystujący energię podczas jego sprzedaży na odległość lub z wykorzystaniem
innych form sprzedaży lub wynajmu określają akty delegowane. 
5. Akty
delegowane określają także sposób informowania użytkowników końcowych korzystających
z form sprzedaży lub wynajmu, o których mowa w ust. 4, o zużyciu energii przez
produkty wykorzystujące energię, przed nabyciem tych produktów.
6. Umieszczenie
na produkcie wykorzystującym energię etykiety oraz dołączenie do niego karty
oznacza zgodę dostawcy na upublicznienie informacji zamieszczonych na etykiecie
i w karcie. 
 
Art. 5.
1. Dostawca, w
celu umożliwienia organom, o których mowa w art. 10 ust. 1, oraz Komisji
Europejskiej dokonania oceny rzetelności informacji zamieszczonych na etykiecie
i w karcie, jest obowiązany do:
1) sporządzenia
dokumentacji technicznej produktu wykorzystującego energię umożliwiającej ocenę
rzetelności informacji zamieszczonych na etykiecie oraz w karcie;
2) przechowywania
dokumentacji technicznej produktu wykorzystującego energię, do celów kontrolnych,
przez okres 5 lat od daty wyprodukowania ostatniego egzemplarza produktu
wykorzystującego energię, którego dokumentacja ta dotyczy. 
2. Dokumentacja
techniczna produktu wykorzystującego energię zawiera w szczególności:
1) opis tego
produktu;
2) wyniki przeprowadzonych
badań, o ile są istotne;
3) wyniki
testów, o ile są dostępne, w tym testów przeprowadzanych przez notyfikowane
jednostki w rozumieniu przepisów o systemie oceny zgodności.
3. Dostawca
udostępnia dokumentację techniczną produktu wykorzystującego energię na żądanie
organów, o których mowa w art. 10 ust. 1, oraz Komisji Europejskiej, w terminie
10 dni od dnia zgłoszenia żądania. 
 
Art. 6.
1. Zakazuje się:

1) wprowadzania
do obrotu produktów wykorzystujących energię, do których nie dołączono etykiety
i karty, oraz dla których nie sporządzono dokumentacji technicznej;
2) umieszczania
na produkcie wykorzystującym energię etykiet, znaków, symboli lub napisów,
które mogą wprowadzić w błąd użytkowników końcowych o zużyciu energii przez ten
produkt lub wpływie tego produktu na zużycie energii lub innych podstawowych
zasobów;
3) posługiwania
się etykietą w sposób nieuprawniony. 
2. Przez
posługiwanie się etykietą w sposób nieuprawniony rozumie się posługiwanie się
etykietą w sposób inny niż określony w ustawie i aktach delegowanych. 
 
Art. 7. 
1. W przypadku
gdy dostawca lub dystrybutor reklamuje produkt wykorzystujący energię, w
szczególności w postaci reklamy prasowej, elektronicznej, w programach
radiowych lub telewizyjnych, lub w innych środkach komunikacji elektronicznej w
rozumieniu ustawy z dnia 18 lipca 2002 r. o świadczeniu usług drogą
elektroniczną (Dz. U. Nr 144, poz. 1204, z późn. zm.[4])),
i zamieszcza w tej reklamie informacje o cenie tego produktu lub zużyciu przez
niego energii, jest obowiązany zamieścić także informację o klasie efektywności
energetycznej tego produktu.
2. Przez
reklamowanie, o którym mowa w ust. 1, rozumie się informowanie o produkcie
wykorzystującym energię lub zachęcanie do jego nabywania, mające na celu
zwiększenie sprzedaży tego produktu.
 
Art. 8.
Minister
właściwy do spraw gospodarki może określić, w drodze rozporządzenia, po wydaniu
przez Komisję Europejską wymagań dotyczących dokumentacji technicznej, etykiety
oraz karty, dla danego rodzaju produktu wykorzystującego energię, szczegółowe wymagania
dotyczące dokumentacji technicznej, treści i wzoru etykiety, a także treści
karty dla danego rodzaju produktu wykorzystującego energię, mając na uwadze rzetelne
dostarczanie informacji o tym produkcie.
 
Rozdział 3
Kontrola wykonywania
obowiązków w zakresie informowania o zużyciu energii oraz innych podstawowych
zasobów przez produkty wykorzystujące energię 
 
Art. 9.
1. W celu
przeciwdziałania wprowadzaniu do obrotu lub oddawaniu do użytku produktów
wykorzystujących energię:
1) do których
nie dołączono etykiety i karty, oraz dla których nie sporządzono dokumentacji technicznej,
2) na których
umieszczono etykiety i karty zawierające dane niezgodne z parametrami technicznymi
tych produktów
– tworzy się system kontroli produktów wykorzystujących energię, zwany
dalej „systemem kontroli”.
2. Do zadań systemu kontroli należy
kontrolowanie wykonywania obowiązków, o których mowa w art. 4, art. 5 i art. 7
ust. 1, oraz przestrzegania zakazów, o których mowa w art. 6.
 
Art. 10.
1. System
kontroli tworzą wojewódzcy inspektorzy Inspekcji Handlowej oraz Prezes Urzędu
Komunikacji Elektronicznej, zwani dalej „organami kontrolującymi”.
2. Organy kontrolujące:
1) przedstawiają
Prezesowi Urzędu Ochrony Konkurencji i Konsumentów, zwanemu dalej „Prezesem
UOKiK”:
a) w zakresie działania wojewódzkich inspektorów Inspekcji
Handlowej – okresowe plany pracy sporządzone na podstawie planów kontroli, o których
mowa w art. 11 ust. 2 pkt 4,
b) w zakresie działania Prezesa Urzędu Komunikacji
Elektronicznej – okresowe plany kontroli produktów wykorzystujących energię wprowadzonych
do obrotu lub oddanych do użytku;
2) informują Prezesa
UOKiK o wynikach przeprowadzonych kontroli;
3) sporządzają i
przekazują Prezesowi UOKiK roczne sprawozdania z przeprowadzonych kontroli do
dnia 31 marca roku następnego.
3. Prezes UOKiK
może zgłaszać uwagi do planów, o których mowa w ust. 2 pkt 1 lit. b.
 
Art. 11. 
1. Prezes UOKiK
jest organem monitorującym system kontroli. 
2. Do zadań
Prezesa UOKiK należy:
1) monitorowanie
stosowania przepisów dotyczących informowania o zużyciu energii oraz innych
podstawowych zasobów przez produkty wykorzystujące energię;
2) współpraca z
organami kontrolującymi;
3) gromadzenie
informacji o wynikach kontroli produktów wykorzystujących energię;
4) przygotowywanie,
zgodnie z przepisami ustawy z dnia 15 grudnia 2000 r. o Inspekcji Handlowej
(Dz. U. z 2009 r. Nr 151, poz. 1219, z późn. zm.[5])),
okresowych planów kontroli przeprowadzanych przez wojewódzkich inspektorów Inspekcji
Handlowej.
3. Prezes UOKiK na podstawie wyników
monitorowania, o którym mowa w ust. 2 pkt 1, sporządza co cztery lata sprawozdanie
z wykonania obowiązków określonych w ustawie i przekazuje je Komisji Europejskiej
w terminie do dnia 30 czerwca roku, w którym sprawozdanie to sporządzono.
 
Art. 12. 
Kontrola może być prowadzona u dostawcy lub
dystrybutora, zwanych dalej „kontrolowanymi”.
 
Art. 13. 
1. Do prowadzenia
kontroli stosuje się odpowiednio przepisy art. 40 ust. 1, 2 i 3, art. 40b ust.
2 i 3, art. 40c, art. 40d, art. 40e, art. 40f oraz art. 40i ust. 1 ustawy z dnia 30 sierpnia 2002 r. o systemie oceny zgodności (Dz. U. z 2010 r. Nr 138, poz.
935, z późn. zm. [6])).
2. Do pobierania
i badania próbek produktów wykorzystujących energię stosuje się odpowiednio przepisy
ustawy z dnia 15 grudnia 2000 r. o Inspekcji Handlowej oraz akty delegowane.
3. Do czynności
kontrolnych oraz badań przeprowadzanych podczas wykonywania czynności kontrolnych
stosuje się przepisy o ochronie informacji niejawnych, a także o ochronie
danych osobowych.
 
Art. 14.
1. W przypadku
stwierdzenia niewykonania obowiązków, o których mowa w art. 4, art. 5 lub art.
7 ust. 1, lub nieprzestrzegania zakazów, o których mowa w art. 6, organ
kontrolujący może zwrócić się do kontrolowanego o:
1) usunięcie
niezgodności lub
2) wstrzymanie sprzedaży
produktu wykorzystującego energię, lub
3) wycofanie
produktu wykorzystującego energię z obrotu lub z użytku, lub
4) wstrzymanie
się z udostępnianiem produktu wykorzystującego energię, lub
5) zaprzestanie
reklamowania produktu wykorzystującego energię
– oraz przedstawienie dowodów podjętych działań w terminie określonym
przez organ kontrolujący.
2. Jeżeli
kontrolowany nie przedstawi dowodów podjętych działań, w terminie ustalonym
przez organ kontrolujący lub w wyniku kontroli stwierdzono, że działania takie
nie zostały podjęte, organ kontrolujący może wydać decyzję:
1) nakazującą
dystrybutorowi wstrzymanie sprzedaży produktów wykorzystujących energię,
2) nakazującą dostawcy
wycofanie z obrotu lub użytku produktu wykorzystującego energię,
3) zakazującą
udostępniania produktu wykorzystującego energię,
4) zakazującą
reklamowania produktu wykorzystującego energię
– w terminie określonym przez organ kontrolujący. 
3. Organ
kontrolujący może przeprowadzić kontrolę w celu ustalenia, czy kontrolowany
wykonał decyzję, o której mowa w ust. 2.
 
Art. 15.
1. Organ
kontrolujący informuje Prezesa UOKiK o wydanych decyzjach, o których mowa
w art. 14 ust. 2. 
2. Prezes UOKiK niezwłocznie
informuje Komisję Europejską oraz inne państwa członkowskie Unii Europejskiej o
decyzji wydanej przez organ kontrolujący, o której mowa w art. 14 ust. 2.
 
Art. 16. 
1. W przypadku
stwierdzenia, że produkt wykorzystujący energię nie spełnia wymagań określonych
w etykiecie lub w karcie, opłaty za badania, o których mowa w art. 13 ust. 2
lub 3, ponosi dostawca.
2. Wysokość
opłat, o których mowa w ust. 1, organ kontrolujący ustala, w drodze decyzji, na
podstawie kosztów poniesionych w związku z badaniami produktu wykorzystującego
energię. 
3. Opłaty, o
których mowa w ust. 1, stanowią dochód budżetu państwa.
 
Rozdział 4
Kary pieniężne
 
Art. 17. 
1. Karze
pieniężnej podlega ten, kto:
1) nie dopełnia
obowiązku, o którym mowa w art. 4 oraz w art. 5;
2) nie przestrzega
zakazu, o którym mowa w art. 6;
3) uniemożliwia
lub utrudnia organowi kontrolującemu przeprowadzenie kontroli, o której mowa w
art. 12;
4) nie wykonał
decyzji, o której mowa w art. 14 ust. 2, w terminie określonym przez organ
kontrolujący.
2. W przypadkach,
o których mowa w ust. 1 pkt 1–3, kara pieniężna wynosi od pięciokrotnego do dwudziestokrotnego
przeciętnego wynagrodzenia miesięcznego w gospodarce narodowej za rok poprzedzający,
ogłaszanego przez Prezesa Głównego Urzędu Statystycznego w Dzienniku Urzędowym
Rzeczypospolitej Polskiej „Monitor Polski” na podstawie przepisów o emeryturach
i rentach z Funduszu Ubezpieczeń Społecznych, zwanego dalej „przeciętnym
wynagrodzeniem”.
3. W przypadku,
o którym mowa w ust. 1 pkt 4, kara pieniężna wynosi od pięciokrotnego do
piętnastokrotnego przeciętnego wynagrodzenia.
4. Kary
pieniężne, o których mowa w ust. 1, wymierza, w drodze decyzji, organ kontrolujący.
5. Wysokość kary
pieniężnej, o której mowa w ust. 1, ustala się, uwzględniając w szczególności
stopień oraz okoliczności naruszenia obowiązków.
6. Termin
zapłaty kary pieniężnej wynosi 30 dni od dnia, w którym decyzja o wymierzeniu
kary pieniężnej stała się ostateczna.
7. Należności
pieniężne z tytułu kar pieniężnych stanowią dochód budżetu państwa.
8. Egzekucja
kary pieniężnej następuje w trybie przepisów o postępowaniu egzekucyjnym w
administracji w zakresie egzekucji należności pieniężnych.
9. W zakresie
nieuregulowanym w ustawie do kar pieniężnych stosuje się odpowiednio przepisy
działu III ustawy z dnia 29 sierpnia 1997 r. – Ordynacja podatkowa (Dz. U. z
2012 r. poz. 749).
 
Art. 18.
Właściwość miejscową organu kontrolującego w sprawach,
o których mowa w art. 14 ust. 2 i w art. 17, ustala się według miejsca przeprowadzenia
kontroli.
 
Rozdział 5
Zmiany w
przepisach obowiązujących
 
Art. 19.
W ustawie z
dnia 15 grudnia 2000 r. o Inspekcji Handlowej (Dz. U. z 2009 r. Nr 151,
poz. 1219, z późn. zm. [7]))
w art. 3 w ust. 1 po pkt 1c dodaje się pkt 1d w brzmieniu:
„1d) kontrola
produktów wykorzystujących energię wprowadzanych do obrotu lub oddawanych do użytku
w zakresie wymienionym w następujących aktach delegowanych:
a) rozporządzeniu
delegowanym Komisji (UE) nr 1059/2010 z dnia 28 września 2010 r. uzupełniającym
dyrektywę 2010/30/UE Parlamentu Europejskiego i Rady w odniesieniu do etykiet
efektywności energetycznej dla zmywarek do naczyń dla gospodarstw domowych (Dz.
Urz. UE L 314 z 30.11.2010, str. 1),
b) rozporządzeniu
delegowanym Komisji (UE) nr 1060/2010 z dnia 28 września 2010 r. uzupełniającym
dyrektywę 2010/30/UE Parlamentu Europejskiego i Rady w odniesieniu do etykiet
efektywności energetycznej dla urządzeń chłodniczych dla gospodarstw domowych
(Dz. Urz. UE L 314 z 30.11.2010, str. 17),
c) rozporządzeniu
delegowanym Komisji (UE) nr 1061/2010 z dnia 28 września 2010 r. uzupełniającym
dyrektywę 2010/30/UE Parlamentu Europejskiego i Rady w odniesieniu do etykiet
efektywności energetycznej dla pralek dla gospodarstw domowych (Dz. Urz. UE L 314
z 30.11.2010, str. 47),
d) rozporządzeniu
delegowanym Komisji (UE) nr 626/2011 z dnia 4 maja 2011 r. uzupełniającym
dyrektywę 2010/30/UE Parlamentu Europejskiego i Rady w odniesieniu do etykiet
efektywności energetycznej dla klimatyzatorów (Dz. Urz. UE L 178 z 06.07.2011,
str. 1);”.
 
Art. 20. 
W ustawie z
dnia 16 lipca 2004 r. – Prawo telekomunikacyjne (Dz. U. Nr 171, poz. 1800,
z późn. zm.[8]))
wprowadza się następujące zmiany:
1) w art. 199 po
ust. 1a dodaje się ust. 1b w brzmieniu:
„1b. Prezes UKE, jako organ
kontrolujący w rozumieniu przepisów ustawy z dnia 14 września 2012 r. o
obowiązkach w zakresie informowania o zużyciu energii przez produkty
wykorzystujące energię (Dz. U. poz. …), jest uprawniony do kontroli
wprowadzanych do obrotu lub oddawanych do użytku produktów wykorzystujących
energię, o których mowa w rozporządzeniu delegowanym Komisji (UE) nr 1062/2010
z dnia 28 września 2010 r. uzupełniającym dyrektywę Parlamentu Europejskiego i
Rady 2010/30/UE w odniesieniu do etykiet efektywności energetycznej dla telewizorów
(Dz. Urz. UE L 314 z 30.11.2010, str. 64);
2) w art. 200: 
a) w ust. 1 po
pkt 6a dodaje się pkt 6b w brzmieniu:
„6b) nieodpłatnego
pobierania próbek wprowadzanych do obrotu lub oddawanych do użytku produktów, o
których mowa w art. 199 ust. 1b, oraz zatrzymania próbek do czasu prawomocnego
zakończenia postępowania;”,
b) ust. 1a
otrzymuje brzmienie:
„1a. Czynności, o
których mowa w ust. 1 pkt 3, 5, 6, 6a i 7, dotyczą urządzeń w rozumieniu
przepisów ustawy z dnia 13 kwietnia 2007 r. o kompatybilności
elektromagnetycznej.”,
c) po ust. 4
dodaje się ust. 4a w brzmieniu:
„4a. Do
pobierania i badania próbek produktów, o których mowa w art. 199 ust. 1b,
stosuje się odpowiednio przepisy art. 27–31 ustawy, o której mowa w ust. 4,
oraz akty delegowane w rozumieniu art. 2 ust. 1 ustawy, o której mowa w art. 199
ust. 1b.”. 
 
Art. 21. 
W ustawie z
dnia 15 kwietnia 2011 r. o efektywności energetycznej (Dz. U. Nr 94, poz. 551
oraz z 2012 r. poz. 951) wprowadza się następujące zmiany:
1) odnośnik do
tytułu ustawy otrzymuje brzmienie:
„Niniejsza ustawa dokonuje w zakresie swojej regulacji
wdrożenia:
1) dyrektywy 2006/32/WE Parlamentu Europejskiego i Rady z dnia
5 kwietnia 2006 r. w sprawie efektywności końcowego wykorzystania energii i
usług energetycznych oraz uchylającej dyrektywę Rady 93/76/EWG (Dz. Urz. UE L
114 z 27.04.2006, str. 64);
2) art. 3 ust. 1 lit. c oraz art. 9 dyrektywy 2010/30/UE
Parlamentu Europejskiego i Rady z dnia 19 maja 2010 r. w sprawie wskazania poprzez
etykietowanie oraz standardowe informacje o produkcie, zużycia energii oraz
innych zasobów przez produkty związane z energią (Dz. Urz. UE L 153 z
18.06.2010, str. 1).”;
2) w art. 11 po ust.
1 dodaje się ust. 1a w brzmieniu:
„1a. Minister właściwy do spraw
gospodarki prowadzi działania informacyjno-edukacyjne o zużyciu energii przez
produkty wykorzystujące energię w rozumieniu ustawy z dnia 14 września 2012 r.
o obowiązkach w zakresie informowania o zużyciu energii przez
produkty wykorzystujące energię (Dz. U. poz. ...).”.
 
Rozdział 6
Przepisy
przejściowe i końcowe
 
Art. 22.
1. Maksymalny
limit wydatków budżetu państwa przeznaczonych na
realizację zadań z zakresu kontroli i monitorowania systemu kontroli, na lata
2013–2022 wynosi 51 208 tys. zł, z tym że w roku:
1) 2013 – 5639
tys. zł;
2) 2014 – 4843
tys. zł;
3) 2015 – 4893
tys. zł;
4) 2016 – 4946
tys. zł;
5) 2017 – 5000 tys.
zł;
6) 2018 – 5057
tys. zł;
7) 2019 – 5115
tys. zł;
8) 2020 – 5175
tys. zł;
9) 2021 – 5238
tys. zł;
10) 2022 – 5302 tys. zł.
2. W przypadku
zagrożenia przekroczenia limitu wydatków, o którym mowa w ust. 1, na dany rok
budżetowy, zastosowany zostanie mechanizm korygujący polegający na racjonalizacji
częstotliwości wykonywania czynności w ramach kontroli sprawowanej przez organy
kontrolujące.
3. Organem
właściwym do wdrożenia mechanizmu korygującego, o którym mowa w ust. 2, jest
odpowiednio Prezes UOKiK lub Prezes Urzędu Komunikacji Elektronicznej.
4. Organem
właściwym do monitorowania wykorzystania limitu wydatków, o którym mowa w ust.
1, jest odpowiednio Prezes UOKiK lub Prezes Urzędu Komunikacji Elektronicznej.
 
Art. 23.
Wymagania
dotyczące sporządzania dokumentacji technicznej oraz stosowania etykiet i kart
dla urządzeń wykorzystujących energię, określone przed dniem wejścia w życie
niniejszej ustawy w przepisach wydanych na podstawie art. 52 ust. 5 ustawy z
dnia 10 kwietnia 1997 r. – Prawo energetyczne zachowują moc do dnia wejścia w
życie aktu delegowanego.
 
Art. 24.
Ustawa
wchodzi w życie po upływie 3 miesięcy od dnia ogłoszenia.
 
 
 
 
 
                                                                                                                        MARSZAŁEK
SEJMU
 
 
                                                                                                                            /
– / Ewa Kopacz
 
 




[1]) Niniejsza ustawa w zakresie swojej
regulacji wdraża dyrektywę Parlamentu Europejskiego i Rady 2010/30/UE z dnia 19
maja 2010 r. w sprawie wskazania poprzez etykietowanie oraz standardowe informacje
o produkcie, zużycia energii oraz innych zasobów przez produkty związane z
energią (Dz. Urz. UE L 153 z 18.06.2010, str. 1). 


[2]) Niniejszą ustawą dokonuje się zmiany ustawy z dnia 15
grudnia 2000 r. o Inspekcji Handlowej, ustawy z dnia 16 lipca 2004 r. – Prawo
telekomunikacyjne oraz ustawy z dnia 15 kwietnia 2011 r. o efektywności
energetycznej. 


[3]) Zmiany tekstu jednolitego wymienionej ustawy zostały
ogłoszone w Dz. U. z 2006 r. Nr 104, poz. 708, Nr 158, poz. 1123 i Nr 170,
poz. 1217, z 2007 r. Nr 21, poz. 124, Nr 52, poz. 343, Nr 115, poz. 790 i Nr
130, poz. 905, z 2008 r. Nr 180, poz. 1112 i Nr 227, poz. 1505, z 2009 r. Nr 3,
poz. 11, Nr 69, poz. 586, Nr 165, poz. 1316 i Nr 215, poz. 1664, z 2010 r. Nr
21, poz. 104 i Nr 81, poz. 530 oraz z 2011 r. Nr 94, poz. 551, Nr 135, poz. 789,
Nr 205, poz. 1208, Nr 233, poz. 1381 i Nr 234, poz. 1392.


[4]) Zmiany wymienionej ustawy zostały ogłoszone w Dz. U.
z 2004 r. Nr 96, poz. 959 i Nr 173, poz. 1808, z 2007 r. Nr 50, poz. 331,
z 2008 r. Nr 171, poz. 1056 i Nr 216, poz. 1371, z 2009 r. Nr 201, poz.
1540 oraz z 2011 r. Nr 85, poz. 459 i Nr 134, poz. 779.


[5]) Zmiany tekstu jednolitego wymienionej ustawy zostały
ogłoszone w Dz. U. z 2010 r. Nr 182, poz. 1228 oraz z 2011 r. Nr 63, poz.
322, Nr 106, poz. 622 i Nr 153, poz. 903. 


[6]) Zmiany tekstu jednolitego wymienionej ustawy zostały
ogłoszone w Dz. U. z 2010 r. Nr 107, poz. 679 i Nr 114, poz. 760 oraz z 2011 r.
Nr 102, poz. 586 i Nr 227, poz. 1367.


[7]) Zmiany tekstu jednolitego wymienionej ustawy zostały
ogłoszone w Dz. U. z 2010 r. Nr 182, poz. 1228 oraz z 2011 r. Nr 63, poz.
322, Nr 106, poz. 622 i Nr 153, poz. 903. 


[8]) Zmiany wymienionej ustawy zostały ogłoszone w Dz. U.
z 2004 r. Nr 273, poz. 2703, z 2005 r. Nr 163, poz. 1362 i Nr 267, poz.
2258, z 2006 r. Nr 12, poz. 66, Nr 104, poz. 708 i 711, Nr 170, poz. 1217,
Nr 220, poz. 1600, Nr 235, poz. 1700 i Nr 249, poz. 1834, z 2007 r. Nr 23, poz.
137, Nr 50, poz. 331 i Nr 82, poz. 556, z 2008 r. Nr 17, poz. 101 i Nr 227,
poz. 1505, z 2009 r. Nr 11, poz. 59, Nr 18, poz. 97 i Nr 85, poz. 716, z
2010 r. Nr 81, poz. 530, Nr 86, poz. 554, Nr 106, poz. 675, Nr 182, poz. 1228,
Nr 219, poz. 1443, Nr 229, poz. 1499 i Nr 238, poz. 1578, z 2011 r. Nr 102,
poz. 586 i 587, Nr 134, poz. 779, Nr 153, poz. 903, Nr 171, poz. 1016, Nr
233, poz. 1381 i Nr 234, poz. 1390 oraz z 2012 r. poz. 908. 
