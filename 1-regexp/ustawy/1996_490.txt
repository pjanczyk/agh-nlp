



                                    
Dz.U. z 1996 r. Nr 106, poz. 490
 
                                    
                                    
                                    
                                USTAWA
                       z dnia 21 czerwca 1996 r.
                                    
                     o urzędzie Ministra Gospodarki
                                    
                                    
                                Art. 1.
 1. Do zadań Ministra Gospodarki należy inicjowanie polityki Państwa w zakresie
   gospodarczego rozwoju kraju, jej realizacja oraz zapewnienie koordynacji
   działań w tym zakresie.
 2. Minister Gospodarki jest właściwy w sprawach gospodarki, w tym handlu 
   międzynarodowego i energetyki oraz współpracy z organizacjami samorządu
   gospodarczego, z wyjątkiem spraw zastrzeżonych odrębnymi przepisami 
   do kompetencji innych organów administracji rządowej.
                                    
                                Art. 2.
Do zakresu działania Ministra Gospodarki należy w szczególności:
    1) przygotowywanie i przedstawianie Radzie Ministrów:
       a) krótko- i średniookresowych programów gospodarczych i społeczno-gospodarczych
         o charakterze:
          - ogólnym,
          - sektorowym,
          - regionalnym,
        uwzględniających działania proeksportowe i promocję polskiej gospodarki
         za granicą oraz wymogi zrównoważonego rozwoju,
       b) założeń polityki społeczno-gospodarczej na rok budżetowy,
       c) założeń polityki energetycznej Państwa,
       d) projektów ustaw i rozporządzeń Rady Ministrów dotyczących gospodarki,
         chyba że odrębne przepisy stanowią inaczej,
       e) ocen stanu gospodarki, w tym handlu międzynarodowego oraz 
         skuteczności realizacji polityki gospodarczej,
    2) podejmowanie i rozwijanie, w stosunkach wielostronnych i dwustronnych,
      działań na rzecz dostępu do rynków zagranicznych dla polskich 
      towarów, usług i kapitału oraz na rzecz rozwoju współpracy z właściwymi
      organizacjami, a także tworzenie i utrzymywanie w tym celu placówek
      ekonomiczno-handlowych za granicą,
    3) inicjowanie polityki przemysłowej Państwa i kierowanie jej realizacją, 
      w tym polityki proeksportowej, sprzyjającej rozwojowi małych i średnich
      przedsiębiorstw,
    4) inicjowanie polityki Państwa i realizowanie zadań Rady Ministrów w 
      zakresie współpracy gospodarczej z zagranicą, w tym: napływu kapitału
      zagranicznego oraz umów o ochronie i popieraniu inwestycji, kształtowania
      polityki taryfowej i pozataryfowej, regulacji i kontroli, na 
      podstawie odrębnych przepisów, obrotu z zagranicą, w tym obrotu 
      specjalnego,
    5) współdziałanie z Ministrem Spraw Zagranicznych w reprezentowaniu 
      Rządu w stosunkach gospodarczych z zagranicą,
    6) udział w ustalaniu cen urzędowych, jeżeli wynika to z odrębnych przepisów,
    7) prowadzenie spraw związanych z działalnością w dziedzinie handlu 
      i usług, na warunkach i w trybie określonych w odrębnych przepisach,
    8) wykonywanie zadań z zakresu obronności i bezpieczeństwa państwa, 
      stosownie do kompetencji określonych w odrębnych przepisach,
    9) wykonywanie innych zadań z zakresu gospodarczego rozwoju kraju i 
      stosunków gospodarczych z zagranicą, określonych w odrębnych przepisach.
                                    
                                Art. 3.
Minister Gospodarki odpowiada, na zasadach i w trybie oraz w granicach 
określonych odrębnymi przepisami, w szczególności za:
    1) stan rezerw państwowych,
    2) funkcjonowanie krajowych systemów energetycznych, z uwzględnieniem
      zasad racjonalnej gospodarki i potrzeb bezpieczeństwa energetycznego
      kraju.
                                    
                                Art. 4.
W celu realizacji swoich zadań Minister Gospodarki współdziała, na zasadach 
i w trybie określonych w odrębnych przepisach, z:
    1) Rządowym Centrum Studiów Strategicznych, organami administracji 
      rządowej i samorządu terytorialnego oraz innymi państwowymi osobami
      prawnymi,
    2) organami: samorządu gospodarczego, zawodowego, związków zawodowych
      i organizacji pracodawców.
                                    
                               ČÇArt. 5.
 1. Prezes Rady Ministrów może określić, w drodze rozporządzenia, szczegółowy
   zakres działania Ministra Gospodarki.
 2. Organizację Ministerstwa Gospodarki, wykaz organów i jednostek organizacyjnych
   podporządkowanych lub nadzorowanych przez Ministra Gospodarki
   określa statut nadany, w drodze rozporządzenia, przez Prezesa Rady 
   Ministrów.
                                    
                                Art. 6.
Ustawa wchodzi w życie w terminie i na zasadach określonych w ustawie - 
Przepisy wprowadzające ustawy reformujące funkcjonowanie gospodarki i administracji
publicznej.
