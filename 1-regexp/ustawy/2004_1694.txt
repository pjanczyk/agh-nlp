



Dz.U. z 2004 r. Nr 162, poz. 1694
                                   U S T A W A
                            z dnia 18 czerwca 2004 r.
                                        
         o zmianie ustawy o grupach producentów rolnych i ich związkach
                           oraz o zmianie innych ustaw
                                        
                                        
                                     Art. 1.
W ustawie z dnia 15 września 2000 r. o grupach producentów rolnych i ich
związkach oraz o zmianie innych ustaw (Dz.U. Nr 88, poz. 983, z 2003 r. Nr 229,
poz. 2273 oraz z 2004 r. Nr 42, poz. 386) wprowadza się następujące zmiany:
1) art. 2 otrzymuje brzmienie:
     "Art. 2. Osoby fizyczne, jednostki organizacyjne nieposiadające osobowości
           prawnej oraz osoby prawne prowadzące gospodarstwo rolne w rozumieniu
           przepisów o podatku rolnym lub prowadzące działalność rolniczą w
           zakresie działów specjalnych produkcji rolnej mogą organizować się w
           grupy producentów rolnych w celu dostosowania produkcji rolnej do
           warunków rynkowych, poprawy efektywności gospodarowania, planowania
           produkcji ze szczególnym uwzględnieniem jej ilości i jakości,
           koncentracji podaży oraz organizowania sprzedaży produktów rolnych,
           a także ochrony środowiska naturalnego.";
2) w art. 3:
   a) w ust. 1 pkt 4 otrzymuje brzmienie:
     "4) przychody ze sprzedaży produktów lub grup produktów wytworzonych w
       gospodarstwach członków grupy stanowią więcej niż połowę przychodów
       grupy ze sprzedaży produktów lub grup produktów, dla których grupa
       została utworzona,",
   b) uchyla się ust. 2;
3) w art. 4 w ust. 1 pkt 6 otrzymuje brzmienie:
   "6) zasady tworzenia i wykorzystania funduszu specjalnego, o którym mowa w
     art. 5, jeżeli będzie on utworzony,";
4) w art. 7 w ust. 1 skreśla się wyrazy "i 4";
5) w art. 9 dodaje się ust. 5 w brzmieniu:
   "5. Wojewoda informuje ministra właściwego do spraw rolnictwa, Prezesa
     Agencji Restrukturyzacji i Modernizacji Rolnictwa oraz Prezesa Agencji
     Rynku Rolnego o każdej zmianie danych zawartych w rejestrze.";
6) w art. 11 skreśla się wyrazy "i 4";
7) art. 12 otrzymuje brzmienie:
      "Art. 12. 1. Nadzór nad działalnością grupy sprawuje wojewoda właściwy ze
             względu na siedzibę grupy.
         2. W ramach sprawowanego nadzoru wojewoda przeprowadza kontrole w
           zakresie spełniania przez grupę warunków, o których mowa w art. 3,
           oraz warunków określonych w przepisach wydanych na podstawie art. 6.
         3.Czynności kontrolne są wykonywane przez osoby posiadające imienne
           upoważnienie wydane przez wojewodę.
         4. Upoważnienie zawiera wskazanie osoby upoważnionej do wykonywania
           czynności kontrolnych, ich miejsce i zakres oraz podstawę prawną do
           ich wykonywania.
         5. Przed przystąpieniem do czynności kontrolnych osoba upoważniona do
           ich wykonywania jest obowiązana okazać imienne upoważnienie.
         6. Osoby upoważnione do wykonywania czynności kontrolnych mają prawo
           do:
           1) wstępu na teren nieruchomości należących do grupy;
           2) żądania pisemnych lub ustnych informacji związanych z przedmiotem
             kontroli;
           3) wglądu do dokumentów związanych z przedmiotem kontroli,
             sporządzania z nich odpisów, wyciągów lub kserokopii oraz
             zabezpieczania tych dokumentów.
         7. Osoba wykonująca czynności kontrolne sporządza z tych czynności
           protokół.
         8. Protokół podpisuje osoba wykonująca czynności kontrolne oraz
           kontrolowany.
         9. W przypadku odmowy podpisania protokołu przez kontrolowanego
           protokół podpisuje tylko osoba wykonująca czynności kontrolne,
           dokonując w protokole stosownej adnotacji o tej odmowie.
         10. W przypadku gdy kontrolowany nie zgadza się z ustaleniami
           zawartymi w protokole może, w terminie 14 dni od dnia doręczenia
           protokołu, zgłosić wojewodzie umotywowane zastrzeżenia do ustaleń
           zawartych w protokole.
         11. Minister właściwy do spraw rynków rolnych określi, w drodze
           rozporządzenia, wzór imiennego upoważnienia do wykonywania czynności
           kontrolnych, mając na względzie ujednolicenie informacji zawartych w
           upoważnieniu.".
   
                                     Art. 2.
Ustawa wchodzi w życie po upływie 14 dni od dnia ogłoszenia.
