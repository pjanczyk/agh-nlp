



Dz.U. z 1997 r. Nr 41, poz. 253
                                   
                                    
                                    
                                    
                                    
                                 USTAWA
                        z dnia 20 lutego 1997 r.
                                    
      o stosunku Państwa do Kościoła Starokatolickiego Mariawitów
                      w Rzeczypospolitej Polskiej
                                    
                                    
                               Rozdział 1
                            Przepisy ogólne
                                    
                                Art. 1.
 1. Ustawa określa stosunek Państwa do Kościoła Starokatolickiego Mariawitów
   w Rzeczypospolitej Polskiej, zwanego dalej "Kościołem", oraz jego sytuację
   prawną i majątkową.
 2. W sprawach odnoszących się do Kościoła, nie uregulowanych w ustawie, 
   stosuje się powszechnie obowiązujące przepisy prawa.
 3. Wszelkie zmiany niniejszej ustawy wymagają uprzedniej opinii Rady Kościoła.
                                    
                                Art. 2.
 1. Kościół rządzi się w swoich sprawach własnym prawem wewnętrznym, 
   uchwalanym przez Synod, swobodnie wykonuje władzę duchowną i jurysdykcyjną
   oraz samodzielnie zarządza swoimi sprawami.
 2. Kościół może należeć do krajowych i międzynarodowych organizacji o 
   charakterze ekumenicznym i międzywyznaniowym.
 
                               Rozdział 2
                   Osoby prawne Kościoła i ich organy
                                    
                                Art. 3.
 1. Strukturę i organizację Kościoła określają przepisy prawa wewnętrznego.
 2. Osobowość prawną posiadają:
    1) Kościół jako całość,
    2) diecezje,
    3) parafie,
    4) zgromadzenia zakonne,
    5) seminaria duchowne.
 3. Organami osób prawnych wymienionych w ust. 2 są:
    1) dla Kościoła jako całości:
       a) Synod,
       b) Kapituła Generalna,
       c) Rada Kościoła,
       d) Biskup Naczelny,
    2) dla diecezji - Biskup Ordynariusz,
    3) dla parafii - rada parafialna reprezentowana przez proboszcza lub 
      administratora parafii,
    4) dla zgromadzeń zakonnych - przełożony lub przełożona,
    5) dla seminariów duchownych - Rektor.
 4. W sprawach majątkowych Kościół jako całość reprezentuje Rada Kościoła. 
   Do składania oświadczeń woli uprawnieni są dwaj członkowie Rady Kościoła
   działający łącznie, w tym jej Przewodniczący.
 5. Zmiana nazwy grup osób prawnych, o których mowa w ust. 2 pkt 2-5, może
   być dokonana przepisami wewnątrzkościelnymi. Zmiany te, na wniosek 
   Rady Kościoła, Minister Spraw Wewnętrznych i Administracji ogłasza w 
   Dzienniku Urzędowym Rzeczypospolitej Polskiej "Monitor Polski".
 
                                Art. 4.
Inne jednostki organizacyjne Kościoła mogą, na wniosek Rady Kościoła, uzyskać
osobowość prawną w drodze rozporządzenia Ministra Spraw Wewnętrznych
i Administracji.
                                    
                                Art. 5.
 1. Kościół samodzielnie tworzy, przekształca i znosi jednostki organizacyjne, 
   w tym także posiadające osobowość prawną.
 2. O faktach wymienionych w ust. 1 władza kościelna powiadamia niezwłocznie
   właściwy organ administracji rządowej:
    1) odnośnie osób wymienionych w art. 3 ust. 2 pkt 2, 4 i 5 oraz jednostek,
      które otrzymały osobowość prawną na zasadzie określonej w art. 
      4 - Ministra Spraw Wewnętrznych i Administracji,
    2) w pozostałych przypadkach - wojewodę.
 3. Nowo utworzone jednostki organizacyjne, o których mowa w art. 3 ust. 2 
   pkt 2-5, nabywają osobowość prawną z chwilą pisemnego powiadomienia 
   właściwego organu administracji rządowej. Odpis powiadomienia, z umieszczonym
   na nim potwierdzeniem odbioru, jest dowodem uzyskania osobowości
   prawnej.
 4. Powiadomienie, o którym mowa w ust. 2 i 3, powinno zawierać nazwę i 
   siedzibę kościelnej osoby prawnej, a w odniesieniu do diecezji i parafii - 
   także ich zasięg terytorialny.
 5. Odpowiednie powiadomienie następuje również w przypadku powołania 
   lub odwołania osób sprawujących funkcję organu lub członka organu osoby
   prawnej, uprawnionych do składania w imieniu osób prawnych oświadczeń
   woli. Powiadomienie obejmuje imię i nazwisko, obywatelstwo oraz 
   miejsce zamieszkania.
                                    
                                Art. 6.
Jednostki organizacyjne nie posiadające osobowości prawnej działają w ramach
tych kościelnych osób prawnych, które je powołały.
                                Art. 7.
Kościelna osoba prawna nie odpowiada za zobowiązania innej kościelnej osoby
prawnej.
                                    
                               Rozdział 3
                          Działalność Kościoła
                                    
                                Art. 8.
 1. Kościół swobodnie organizuje i sprawuje kult publiczny.
 2. Organizowanie imprez o charakterze religijnym na drogach publicznych 
   wymaga uzgodnienia, w zakresie bezpieczeństwa ruchu drogowego, z właściwymi
   organami administracji rządowej bądź organami samorządu terytorialnego.
 3. Przepisu ust. 2 nie stosuje się do konduktów pogrzebowych odbywających 
   się stosownie do miejscowego zwyczaju.
 4. Religijne uroczystości pogrzebowe i nabożeństwa za zmarłych mogą być 
   sprawowane na cmentarzach komunalnych przy zachowaniu obowiązujących
   przepisów porządkowych.
 
                                Art. 9.
Wierni Kościoła mają prawo do zwolnień od pracy lub nauki, na zasadach 
określonych w odrębnych przepisach, na czas święta religijnego w dniu 2 sierpnia,
będącego pamiątką objawienia Dzieła Wielkiego Miłosierdzia.
                                    
                                Art. 10.
 1. Kościół prowadzi konfesyjne nauczanie religii w szkołach publicznych na 
   zasadach i w trybie przewidzianych w odrębnych przepisach.
 2. Oceny z religii wystawiane w punktach katechetycznych są umieszczane na 
   świadectwach wydawanych przez szkoły publiczne.
 
                                Art. 11.
 1. Kościelne osoby prawne mają prawo zakładać i prowadzić szkoły oraz inne 
   placówki oświatowo-wychowawcze i opiekuńczo-wychowawcze na zasadach
   określonych w odrębnych przepisach. Mają one charakter mariawicki 
   i podlegają władzy kościelnej.
 2. Do nauczycieli, wychowawców i pracowników zatrudnionych w szkołach i 
   innych placówkach oświatowo-wychowawczych i opiekuńczo-wychowawczych,
   a także seminariach duchownych i instytutach misyjnych prowadzonych
   przez Kościół stosuje się odpowiednio przepisy dotyczące uprawnień 
   nauczycieli, wychowawców i pracowników zatrudnionych w szkołach i placówkach
   publicznych.
 3. Uczącym się w szkołach wymienionych w ust. 1 i 2 przysługują świadczenia 
   publicznych zakładów opieki zdrowotnej oraz ulgi w opłatach za przejazdy 
   środkami publicznego transportu zbiorowego na równi z uczniami szkół 
   publicznych.
 
                                Art. 12.
 1. Kościół ma prawo do zakładania i prowadzenia seminariów duchownych i 
   instytutów misyjnych, w których kształci według własnego programu kandydatów
   na duchownych oraz osoby świeckie przygotowujące się do realizacji
   misji Kościoła.
 2. Wyższe Seminarium Duchowne Kościoła Starokatolickiego Mariawitów w 
   Płocku jest wyższą szkołą teologiczną uprawnioną do nadawania absolwentom
   tytułu zawodowego licencjata teologii mariawickiej. Tytuł ten jest równoważny
   z tytułem zawodowym licencjata nadawanym przez państwowe 
   szkoły wyższe.
                                    
                                Art. 13.
Poręcza się Kościołowi prawo kształcenia kadr duchownych w Chrześcijańskiej 
Akademii Teologicznej w Warszawie w zakresie teologii starokatolickiej, w 
ramach istniejącej jednostki naukowo-dydaktycznej.
                                Art. 14.
 1. Studenci teologii otrzymują na czas studiów odroczenie odbywania zasadniczej
   służby wojskowej, w razie zaś ogłoszenia mobilizacji i w czasie wojny
   mogą być przeznaczeni, stosownie do potrzeb sił zbrojnych, do służby 
   sanitarnej lub służby w obronie cywilnej.
 2. Nie powołuje się absolwentów studiów, o których mowa w ust. 1, do odbywania
   przeszkolenia wojskowego w okresie przygotowań do święceń, w 
   ciągu dwóch lat od zakończenia studiów.
 3. Duchowni po otrzymaniu święceń są przenoszeni do rezerwy i nie odbywają
   ćwiczeń wojskowych w czasie pokoju. W razie ogłoszenia mobilizacji 
   oraz w czasie wojny mogą być oni powołani jedynie do pełnienia funkcji 
   kapelanów wojskowych.
 4. W razie ogłoszenia mobilizacji i w czasie wojny właściwe organy wojskowe, 
   w porozumieniu z Biskupem Naczelnym, zapewnią pozostawienie do duszpasterskiej
   obsługi ludności niezbędnej liczby duchownych spośród tych, 
   którzy podlegają mobilizacji.
 
                                Art. 15.
 1. Żołnierzom pełniącym czynną służbę wojskową zapewnia się możliwość 
   uczestniczenia - poza terenem jednostek wojskowych - w nabożeństwach i 
   czynnościach religijnych w niedziele i w święta, jeżeli w miejscowości stacjonowania
   jednostki wojskowej lub w jej pobliżu znajduje się kościół mariawicki
   i jeżeli nie koliduje to z ważnymi obowiązkami służbowymi.
 2. Opiekę duszpasterską na terenie jednostek wojskowych dla żołnierzy, o 
   których mowa w ust. 1, zapewniają duchowni Kościoła w terminach uzgodnionych
   z dowódcami jednostek.
 3. Duchownych, o których mowa w ust. 2, wyznacza Rada Kościoła w porozumieniu
   z Ministrem Obrony Narodowej.
                                Art. 16.
 1. Wiernym przebywającym w szpitalach, prewentoriach i sanatoriach, w zakładach
   wychowawczo-opiekuńczych, poprawczych i karnych oraz osobom 
   tymczasowo aresztowanym zapewnia się prawo do wykonywania praktyk 
   religijnych oraz korzystania z posług religijnych.
 2. Przepis ust. 1 stosuje się również do dzieci i młodzieży korzystających ze 
   zorganizowanych form wypoczynku.
 3. W celu realizacji uprawnień, o których mowa w ust. 1 i 2, kierownicy właściwych
   zakładów zapewniają duchownym swobodny dostęp do tych osób.
                                    
                                Art. 17.
 1. Kościół może tworzyć własne organizacje kościelne w celu realizacji zadań 
   wynikających z jego misji.
 2. Organizacje, o których mowa w ust. 1, mają na celu w szczególności działalność
   na rzecz formacji religijnej, kultu publicznego, nauki mariawickiej, 
   działalność charytatywno-opiekuńczą oraz kształtowanie postaw religijno-etycznych
   dzieci i młodzieży.
 3. Władze kościelne czuwają nad zgodnością działania organizacji z ich celami
   religijnymi i etycznymi.
 4. Do organizacji, o których mowa w ust. 1, nie stosuje się prawa o stowarzyszeniach.
 5. Organizacje, o których mowa w ust. 1, mogą uzyskiwać osobowość prawną 
   w trybie określonym w art. 4.
 
                                Art. 18.
Kościelne osoby prawne mają prawo prowadzenia właściwej dla każdej z nich 
działalności charytatywno-opiekuńczej.
                                    
                                Art. 19.
 1. Kościelne osoby prawne mogą realizować inwestycje sakralne i kościelne.
 2. Parafie mają prawo posiadania cmentarzy grzebalnych, poszerzania ich, 
   zakładania i zarządzania nimi.
 3. Na wniosek kościelnej osoby prawnej miejscowe plany zagospodarowania 
   przestrzennego obejmują także inwestycje sakralne i kościelne oraz mariawickie
   cmentarze wyznaniowe.
 
                                Art. 20.
Grunty stanowiące własność Skarbu Państwa lub własność gminy, przeznaczone
w miejscowych planach zagospodarowania przestrzennego na potrzeby Kościoła,
na wniosek kościelnych osób prawnych mogą być im oddawane w wieczyste
użytkowanie lub sprzedawane.
                                    
                                Art. 21.
Nie pobiera się opłat za użytkowanie wieczyste gruntów oddanych na potrzeby 
zakładów charytatywno-opiekuńczych i punktów katechetycznych.
                                    
                                Art. 22.
 1. Kościół ma prawo emitowania w publicznych środkach masowego przekazu
   nabożeństw oraz swoich programów religijno-moralnych, społecznych i 
   kulturalnych.
 2. Sposób realizacji uprawnień, o których mowa w ust. 1, określa porozumienie
   między Radą Kościoła a właściwą jednostką publicznej radiofonii i telewizji.
                                    
                                Art. 23.
Osoby prawne Kościoła mają prawo zakładania i prowadzenia własnych archiwów,
muzeów i zbiorów bibliotecznych.
                                Art. 24.
Instytucje państwowe, samorządowe i kościelne współdziałają w ochronie, konserwacji,
udostępnianiu i upowszechnianiu zabytków architektury kościelnej i 
sztuki sakralnej oraz ich dokumentacji, muzeów, archiwów i bibliotek będących 
własnością kościelną, a także dzieł kultury i sztuki o motywach religijnych, stanowiących
ważną część dziedzictwa kultury polskiej.
                                    
                               Rozdział 4
                       Sprawy majątkowe Kościoła
                                    
                                Art. 25.
Kościołowi i jego osobom prawnym przysługuje prawo nabywania, posiadania i 
zbywania mienia ruchomego i nieruchomego, nabywania i zbywania innych 
praw oraz swobodnego zarządzania swoim majątkiem.
                                Art. 26.
 1. Majątek i przychody kościelnych osób prawnych podlegają ogólnym przepisom
   podatkowym, z wyjątkami określonymi w ust. 2-5.
 2. Kościelne osoby prawne są zwolnione od opodatkowania podatkiem od 
   nieruchomości - nieruchomości lub ich części przeznaczonych na cele 
   niemieszkalne, z wyjątkiem części przeznaczonej na wykonywanie działalności
   gospodarczej.
 3. Zwolnienie od opodatkowania podatkiem od nieruchomości obejmuje nieruchomości
   lub ich części przeznaczone na cele mieszkalne duchownych i 
   członków zgromadzeń zakonnych, jeżeli:
    1) są one wpisane do rejestru zabytków,
    2) służą jako internaty przy szkołach i seminariach duchownych, klasztory 
      oraz domy duchownych emerytów,
    3) znajdują się w budynkach diecezji i Rady Kościoła.
 4. Nabywanie i zbywanie rzeczy i praw majątkowych przez kościelne osoby 
   prawne w drodze czynności prawnych oraz spadkobrania, zapisu i zasiedzenia
   jest zwolnione od opłaty skarbowej, jeżeli ich przedmiotem są:
    1) rzeczy i prawa nie przeznaczone do działalności gospodarczej,
    2) sprowadzane z zagranicy maszyny, urządzenia i materiały poligraficzne 
      oraz papier.
 5. Darowizny na kościelną działalność charytatywno-opiekuńczą pochodzące 
   od osób fizycznych są wyłączone z podstawy opodatkowania darczyńców 
   podatkiem dochodowym, jeżeli kościelna osoba prawna przedstawi darczyńcy
   pokwitowanie odbioru oraz - w okresie dwóch lat od dnia przekazania
   darowizny - sprawozdanie o przeznaczeniu jej na tę działalność.
 6. Nabywanie i zbywanie rzeczy oraz praw majątkowych, o których mowa w 
   ust. 4, jest zwolnione od opłat sądowych, z wyłączeniem opłat kancelaryjnych.
                                    
                                Art. 27.
Wolne od opłat celnych są przesyłane z zagranicy dla Kościoła i jego osób 
prawnych dary:
    1) przeznaczone na cele kultowe, charytatywno-opiekuńcze i oświatowo-wychowawcze,
      z wyjątkiem wyrobów akcyzowych oraz samochodów
      osobowych,
    2) maszyny, urządzenia i materiały poligraficzne oraz papier.
                                    
                                Art. 28.
 1. Kościół i jego osoby prawne mają prawo do zbierania ofiar na cele religijne,
   kościelną działalność charytatywno-opiekuńczą, naukową, oświatową i 
   wychowawczą, utrzymanie duchownych i ich rodzin oraz członków zgromadzeń
   zakonnych.
 2. Zbiórki wymienione w ust. 1 nie wymagają zezwolenia, jeżeli odbywają się 
   w obrębie terenów kościelnych, kaplic oraz w miejscach i okolicznościach 
   zwyczajowo przyjętych, w sposób tradycyjnie ustalony.
                                    
                                Art. 29.
 1. Kościelne osoby prawne mogą zakładać fundacje. Do fundacji tych stosuje 
   się ogólnie obowiązujące przepisy o fundacjach ze zmianami wynikającymi 
   z przepisów ust. 2-5.
 2. Niezależnie od nadzoru państwowego, nadzór nad działalnością fundacji 
   sprawuje kościelna osoba prawna będąca fundatorem lub wskazana w statucie
   fundacji.
 3. W razie stwierdzenia nieprawidłowości w zarządzaniu fundacją, właściwy 
   organ państwowy zwraca się do kościelnej osoby prawnej sprawującej nadzór
   nad fundacją, wyznaczając termin nie krótszy niż 3 miesiące na spowodowanie
   usunięcia nieprawidłowości. Po bezskutecznym upływie tego 
   terminu można zastosować środki określone w przepisach o fundacjach.
 4. W razie konieczności poddania fundacji zarządowi przymusowemu, w myśl 
   przepisów o fundacjach, zarząd ten będzie sprawowała kościelna osoba 
   prawna wyznaczona przez Radę Kościoła.
 5. Jeżeli statut fundacji nie stanowi inaczej, w razie jej likwidacji, o przeznaczeniu
   jej majątku zadecyduje Rada Kościoła.
                                    
                                Art. 30.
W razie zniesienia kościelnej osoby prawnej, jej majątek przechodzi na własność
Kościoła jako całości.
                                    
                                Art. 31.
Niezależnie od ustawowego ubezpieczenia duchownych, kościelne osoby prawne
mogą prowadzić wewnętrzną działalność ubezpieczeniową na rzecz duchownych,
która w rozumieniu ustawy nie jest działalnością gospodarczą.
                               Rozdział 5
                     Przepisy przejściowe i końcowe
                                    
                                Art. 32.
 1. Nieruchomości lub ich części pozostające w dniu wejścia w życie ustawy 
   we władaniu Kościoła i jego osób prawnych stają się z mocy prawa, ich 
   własnością, o ile nie narusza to praw niepaństwowych i niesamorządowych 
   osób trzecich jeżeli:
    1) były we władaniu Kościoła i jego osób prawnych, o których mowa w 
      art. 3 ust. 2 pkt 2-5, lub 
    2) znajdują się na nich obiekty sakralne wraz z obiektami towarzyszącymi 
      lub cmentarze; dotyczy to także obiektów położonych na obszarze 
      miasta stołecznego Warszawy.
 2. Nieruchomości lub ich części, na których znajdują się cmentarze grzebalne 
   użytkowane wspólnie przez Kościół Starokatolicki Mariawitów i Kościół 
   Katolicki Mariawitów stają się z mocy prawa ich współwłasnością niepodzielną.
 3. Stwierdzenie przejścia własności nieruchomości lub ich części, o których 
   mowa w ust. 1 i 2, następuje w drodze decyzji wojewody.
 4. Nabycie własności nieruchomości lub ich części na podstawie ust. 1 jest 
   wolne od podatków i opłat związanych z tym nabyciem, a wynikające z 
   niego wpisy do ksiąg wieczystych i ich zakładanie są wolne od opłat.
                                    
                                Art. 33.
 1. Przyznaje się Kościołowi prawo nieodpłatnego użytkowania wieczystego 
   działki gruntu położonego w Warszawie przy ul. Szarej 8, oznaczonej hip. 
   nr N-6062.
 2. Minister Spraw Wewnętrznych i Administracji określi, w terminie 6 miesięcy
   od dnia wejścia w życie ustawy, sposób wykonania przepisu ust. 1.
                                    
                                Art. 34.
 1. Kościelne osoby prawne istniejące w dniu wejścia w życie ustawy pozostają 
   osobami prawnymi w rozumieniu niniejszej ustawy.
 2. Wykaz kościelnych osób prawnych istniejących w dniu wejścia w życie 
   ustawy określa załącznik do ustawy.
 
                                Art. 35.
Do czasu zwołania Synodu, prawo wewnętrzne Kościoła jest uchwalane przez 
Kapitułę Generalną.
 
                                Art. 36.
Traci moc dekret z dnia 5 września 1947 r. o uregulowaniu położenia prawnego
Kościoła Ewangelicko-Reformowanego w Rzeczypospolitej Polskiej, 
Kościoła Mariawickiego i Kościoła Starokatolickiego (Dz.U. Nr 59, poz. 316, 
z 1994 r. Nr 73, poz. 324).
                                    
                                Art. 37.
Ustawa wchodzi w życie po upływie 14 dni od dnia ogłoszenia.
                                   
                                   
                                  
                                   Załącznik do ustawy
                                   z dnia 20 lutego 1997 r.
                                   (poz. 253)
                                   
                                   
                          Wykaz osób prawnych
   Kościoła Starokatolickiego Mariawitów w Rzeczypospolitej Polskiej
                                    
                                    
I. DIECEZJE I PARAFIE
 1. Diecezja warszawsko-płocka
     Parafia Błonie
     Parafia Filipów
     Parafia Leszno
     Parafia Lutkówka
     Parafia Pepłowo
     Parafia Płock
     Parafia Radzyminek
     Parafia Raszewo
     Parafia Warszawa
     Parafia Wierzbica
     Parafia Żyrardów
 2. Diecezja lubelsko-podlaska
     Parafia Cegłów
     Parafia Dąbrówka-Stany
     Parafia Gózd
     Parafia Kamionka
     Parafia Lublin
     Parafia Łany
     Parafia Mińsk Mazowiecki
     Parafia Piaseczno
     Parafia Wiśniew
     Parafia Żarnówka
     Parafia Żeliszew
 3. Diecezja śląsko-łódzka
     Parafia Dobra
     Parafia Gniazdów
     Parafia Grzmiąca
     Parafia Kadzidłowa
     Parafia Koziegłowy
     Parafia Lipka
     Parafia Łowicz
     Parafia Łódź
     Parafia Pabianice
     Parafia Piątek
     Parafia Sobótka
     Parafia Sosnowiec
     Parafia Starcza
     Parafia Stryków
     Parafia Wola Cyrusowa
     Parafia Zgierz
    
II. ZGROMADZENIA ZAKONNE
     Zgromadzenie Kapłanów Mariawitów
     Zgromadzenie Sióstr Mariawitek
    
III. SEMINARIA
     Wyższe Seminarium Duchowne Kościoła Starokatolickiego Mariawitów
      w Płocku
    
