



Dz.U. z 2001 r. Nr 43, poz. 477
                                                                            
                                   USTAWA
                         z dnia 11 kwietnia 2001 r.
                                      
    o ochronie przed nadmiernym przywozem towarów na polski obszar celny
                                      
                                      
                                 Rozdział 1
                               Przepisy ogólne
                                      
                                   Art. 1.
1. Ustawa określa środki ochronne przed nadmiernym przywozem towarów na
  polski obszar celny, zwane dalej "środkami ochronnymi", oraz zasady i tryb
  postępowania w sprawie stosowania tych środków, zwany dalej "postępowaniem
  ochronnym".
2. Przepisów ustawy nie stosuje się do towaru, którego nadmierny przywóz
  podlega ograniczeniom w zakresie uregulowanym odrębnymi przepisami prawa
  lub umowami międzynarodowymi.
3. Środki ochronne i postępowanie ochronne, określone w ustawie, w stosunku
  do towarów pochodzących z krajów będących członkami WTO, będą stosowane z
  zachowaniem wymogów określonych w Porozumieniu w sprawie środków
  ochronnych (Dz.U. z 1996 r. Nr 9, poz. 54), stanowiącym załącznik do
  Porozumienia ustanawiającego Światową Organizację Handlu (WTO),
  sporządzonego w Marakeszu dnia 15 kwietnia 1994 r. (Dz.U. z 1995 r. Nr 98,
  poz. 483).
4. W sprawach nieuregulowanych w ustawie, do postępowania ochronnego
  stosuje się odpowiednio przepisy Kodeksu postępowania administracyjnego.
                                   Art. 2.
1. Postanowienia, decyzje i rozporządzenia, o których mowa w ustawie, przed
  ich wydaniem opiniowane są przez Prezesa Urzędu Ochrony Konkurencji i
  Konsumentów. Przepisów art. 106 § 2 i 5 Kodeksu postępowania
  administracyjnego nie stosuje się.
2. Postanowienia, decyzje i rozporządzenia, o których mowa w ust. 1,
  obowiązują od dnia ich ogłoszenia.
3. Obwieszczenia o postanowieniach i decyzjach wraz z uzasadnieniem są
  ogłaszane w Dzienniku Urzędowym Rzeczypospolitej Polskiej ,,Monitor Polski
  - B"".
4. Minister właściwy do spraw gospodarki doręcza niezwłocznie ogłoszone
  rozporządzenia właściwym organom kraju eksportu, natomiast postanowienia
  oraz decyzje doręcza wszystkim uczestniczącym w postępowaniu stronom.
5. W wypadku gdy liczba uczestniczących stron jest większa niż 50, minister
  właściwy do spraw gospodarki może zastąpić doręczenie publicznym
  obwieszczeniem w dzienniku o zasięgu ogólnopolskim.
                                   Art. 3.
Przywóz towaru na polski obszar celny uważa się za nadmierny, jeżeli towar
jest przywożony:
   1) w tak zwiększonych ilościach, bezwzględnych lub w stosunku do
     wielkości krajowej produkcji towaru podobnego lub towaru bezpośrednio
     konkurencyjnego oraz
   2) na takich warunkach
że wyrządza poważną szkodę lub zagraża wyrządzeniem takiej szkody
przemysłowi krajowemu wytwarzającemu towar podobny lub towar bezpośrednio
konkurencyjny.
                                      
                                   Art. 4.
1. Użyte w ustawie określenia oznaczają:
   1) towar podobny - towar, który jest jednakowy pod każdym względem w
     stosunku do towaru objętego postępowaniem ochronnym lub w razie braku
     takiego towaru inny towar, który pomimo, że nie jest jednakowy pod
     każdym względem, ma cechy ściśle odpowiadające cechom towaru objętego
     tym postępowaniem,
   2) towar bezpośrednio konkurencyjny - towar, który chociaż nie spełnia
     wymogów określonych w pkt 1, ze względu na możliwość użycia go do tych
     samych celów i spełniania przez niego tych samych funkcji oraz ze
     względu na jego cenę może być uznany za substytutywny w odniesieniu do
     towaru objętego postępowaniem ochronnym,
   3) poważna szkoda - znaczące i ogólne pogorszenie sytuacji przemysłu
     krajowego,
   4) zagrożenie poważną szkodą " sytuację, w której na podstawie faktów
     ustalono, że wystąpienie poważnej szkody jest wysoce prawdopodobne oraz
     bliskie w czasie,
   5) przemysł krajowy " ogół producentów wytwarzających towar podobny lub
     bezpośrednio konkurencyjny na terytorium Rzeczypospolitej Polskiej lub
     tych spośród nich, których łączna produkcja towaru podobnego lub
     bezpośrednio konkurencyjnego stanowi znaczącą część całkowitej
     produkcji krajowej tego towaru,
   6) kraj eksportu - kraj pochodzenia towaru w rozumieniu przepisów prawa
     celnego; jeżeli nie można ustalić kraju pochodzenia jest nim kraj
     wysyłki; za kraj eksportu nie może być uznany kraj, przez którego
     obszar towar jest przewożony,
2. Stronami biorącymi udział w postępowaniu ochronnym mogą być:
   1) zagraniczni producenci lub eksporterzy towaru objętego postępowaniem
     ochronnym, krajowi importerzy tego towaru lub organizacje oraz
     zrzeszenia przedsiębiorców, jeżeli większość ich członków jest
     zagranicznymi producentami lub eksporterami albo krajowymi importerami
     danego towaru,
   2) właściwe organy kraju eksportu,
   3) krajowi producenci lub organizacje oraz zrzeszenia producentów, jeżeli
     większość ich członków jest producentami towaru podobnego lub
     bezpośrednio konkurencyjnego,
   4) producenci wykorzystujący w procesie produkcji towar objęty
     postępowaniem lub ich organizacje, lub organizacje konsumenckie,
   5) inne krajowe lub zagraniczne osoby fizyczne lub prawne, które wykażą
     swój bezpośredni interes materialny lub inny prawem chroniony interes w
     badanej sprawie.
     
                                 Rozdział 2
                               Środki ochronne
                                      
                                   Art. 5.
1. Jeżeli w wyniku postępowania ochronnego zostanie stwierdzone, że przywóz
  towaru na polski obszar celny jest nadmierny, to wobec przywozu takiego
  towaru może zostać zastosowany środek ochronny, z zastrzeżeniem ust. 2.
2. Środki ochronne nie będą stosowane wobec towaru pochodzącego z kraju
  rozwijającego się będącego jednocześnie członkiem WTO, którego
  indywidualny udział w przywozie na polski obszar celny nie przekracza 3%,
  pod warunkiem że łączny przywóz z tych krajów nie jest większy niż 9%
  całego przywozu na polski obszar celny towaru objętego postępowaniem
  ochronnym.
                                   Art. 6.
1. Środek ochronny stosuje się wobec towaru obejmowanego procedurą
  dopuszczenia do obrotu, bez względu na kraj pochodzenia tego towaru, o ile
  umowy zawarte przez Rzeczpospolitą Polską nie stanowią inaczej, z
  zastrzeżeniem ust. 2 i 3 oraz art. 5 ust. 2.
2. W wypadku gdy poważna szkoda lub zagrożenie poważną szkodą spowodowane
  zostało wyłącznie nadmiernym przywozem towaru pochodzącego z krajów, z
  którymi Rzeczpospolita Polska zawarła umowy o strefie wolnego handlu,
  środki ochronne zastosowane będą wyłącznie wobec przywozu towaru
  pochodzącego z tych krajów, zgodnie z postanowieniami umów o strefie
  wolnego handlu.
3. W wypadku gdy poważna szkoda lub zagrożenie poważną szkodą spowodowane
  zostało wyłącznie nadmiernym przywozem towaru pochodzącego z krajów
  niebędących członkami WTO, środki ochronne mogą być stosowane wyłącznie
  wobec towaru pochodzącego z tych krajów, o ile umowy zawarte przez
  Rzeczpospolitą Polską z tymi krajami nie stanowią inaczej.
                                   Art. 7.
Środek ochronny ustanawia się jedynie na czas określony oraz w wysokości i
formie niezbędnej dla naprawienia szkody wyrządzonej przemysłowi krajowemu
lub zapobieżenia powstaniu szkody oraz dla ułatwienia zmian dostosowujących
ten przemysł do warunków konkurencji.
                                   Art. 8.
Tymczasowy środek ochronny ustanawia się w formie tymczasowej opłaty celnej
dodatkowej.
                                   Art. 9.
1. Ostateczny środek ochronny ustanawia się w szczególności w formie:
   1) opłaty celnej dodatkowej,
   2) kontyngentu.
2. W odniesieniu do towaru przywożonego z krajów nie będących członkami
  WTO, jeżeli umowy zawarte przez Rzeczpospolitą Polską z tymi krajami nie
  stanowią inaczej, może być zastosowany środek ochronny także w formie
  nieautomatycznej rejestracji obrotu, w rozumieniu przepisów ustawy z dnia
  11 grudnia 1997 r. o administrowaniu obrotem z zagranicą towarami i
  usługami (Dz.U. Nr 157, poz. 1026, z 1999 r. Nr 55, poz. 587 i Nr 101,
  poz. 1178 oraz z 2000 r. Nr 119, poz. 1250).
3. W wypadku ustanowienia ostatecznego środka ochronnego w formie, o której
  mowa w ust. 1 pkt 2 i ust. 2, przywóz towarów na polski obszar celny
  wymaga uzyskania pozwolenia. Do wydawania pozwoleń na przywóz stosuje się
  przepisy ustawy z dnia 11 grudnia 1997 r. o administrowaniu obrotem z
  zagranicą towarami i usługami.
4. Minister właściwy do spraw gospodarki w procesie ustanawiania opłaty
  celnej dodatkowej może ze względu na interes publiczny, określić wielkość
  przywozu nieobjętego tą opłatą.
5. Do wielkości przywozu, o której mowa w ust. 4, stosuje się odpowiednio
  przepisy dotyczące kontyngentu.
                                  Art. 10.
Opłata celna dodatkowa, o której mowa w art. 8 i art. 9 ust. 1 pkt 1,
stanowi należność celną przywozową w rozumieniu przepisów prawa celnego.
                                      
                                 Rozdział 3
                            Postępowanie ochronne
                                      
                                   Art. 11
1. Minister właściwy do spraw gospodarki wszczyna postępowanie ochronne:
   1) na pisemny wniosek osoby fizycznej lub prawnej albo jednostki
     organizacyjnej nieposiadającej osobowości prawnej, występującej na
     rzecz przemysłu krajowego; wniosek uważa się za złożony na rzecz
     przemysłu krajowego, jeżeli popierają go producenci krajowi, których
     łączna produkcja stanowi co najmniej 25% produkcji towaru podobnego lub
     bezpośrednio konkurencyjnego, a wnioskodawca przedstawi dane i
     informacje dotyczące znaczącej części łącznej produkcji krajowej tego
     towaru,
   2) z urzędu, jeżeli dysponuje danymi, uzasadniającymi wszczęcie
     postępowania ochronnego.
2. Wniosek, o którym mowa w ust. 1 pkt 1, powinien zawierać w szczególności
  informacje lub dane dotyczące:
   1) wnioskodawcy,
   2) nazwę towaru wobec którego wnioskowane jest postępowanie ochronne,
   3) sprzedaży towaru podobnego lub bezpośrednio konkurencyjnego produkcji
     krajowej,
   4) przemysłu krajowego w zakresie:
     a) wielkości produkcji,
     b) stopnia wykorzystania zdolności produkcyjnych,
     c) relacji przywozu ogółem względem produkcji wytworzonej,
     d) stanu zatrudnienia,
     e) zysków i strat,
     f) wydajności,
   5) krajów eksportu towarów,
   6) importerów,
   7) ceny towaru przywożonego na polski obszar celny,
   8) związku przyczynowego zachodzącego między nadmiernym przywozem towarów
     na polski obszar celny a powstałą poważną szkodą lub zagrożeniem
     wyrządzenia takiej szkody przemysłowi krajowemu,
   9) programu dostosowawczego przemysłu krajowego mającego na celu
     zapewnienie konkurencyjności tego przemysłu.
3. Minister właściwy do spraw gospodarki określi, w drodze rozporządzenia,
  wzór wniosku, o którym mowa w ust. 1 pkt 1, a także sposób jego złożenia,
  uwzględniając dane, o których mowa w ust. 2.
4. W wypadku gdy wniosek nie spełnia wymogów, określonych w ust. 2 i 3, lub
  przedstawione dane są niewystarczające, minister właściwy do spraw
  gospodarki, nie później niż w terminie 15 dni od daty wpłynięcia wniosku,
  zawiadomi o tym wnioskodawcę i wezwie go do usunięcia stwierdzonych braków
  w wyznaczonym terminie, nie krótszym niż 30 dni od daty otrzymania
  wezwania, pod rygorem pozostawienia wniosku bez rozpoznania. W razie
  nieusunięcia braków w wyznaczonym terminie minister właściwy do spraw
  gospodarki może, gdy uzasadniają to okoliczności sprawy, wyznaczyć
  dodatkowy termin do usunięcia braków.
5. Za datę wpływu wniosku, o którym mowa w ust. 4, uznaje się datę wpływu
  wniosku, w którym usunięto braki.
6. W wypadku wycofania wniosku przez wnioskodawcę przed wydaniem
  postanowienia o wszczęciu postępowania ochronnego, postępowania nie
  wszczyna się.
7. Jeżeli wnioskodawca wycofa wniosek po wszczęciu postępowania ochronnego,
  minister właściwy do spraw gospodarki, w drodze postanowienia, umorzy
  postępowanie, chyba że naruszałoby to interes publiczny.
8. Na postanowienie, o którym mowa w ust. 7, przysługuje zażalenie.
                                      
                                  Art. 12.
1. Minister właściwy do spraw gospodarki, w terminie 30 dni od daty wpływu
  wniosku, wydaje postanowienie o odmowie wszczęcia postępowania ochronnego,
  jeżeli:
   1) informacje i dane zawarte we wniosku wskazują, że nie zachodzą
     warunki, o których mowa w art. 3,
   2) wymaga tego interes publiczny.
2. Na postanowienie, o którym mowa w ust. 1, przysługuje zażalenie.
                                  Art. 13.
1. Przed wydaniem postanowienia, o którym mowa w art. 14, żadne informacje
  w sprawie nie będą podane do wiadomości publicznej.
2. Jeżeli z umów międzynarodowych wynika obowiązek zawiadomienia władz
  kraju eksportu o zamiarze wszczęcia postępowania ochronnego, minister
  właściwy do spraw gospodarki powiadomi o tym właściwe władze.
                                  Art. 14.
1. Minister właściwy do spraw gospodarki wszczyna, w drodze postanowienia,
  postępowanie ochronne, jeżeli informacje oraz dane, którymi dysponuje,
  wskazują, że zachodzą przesłanki, o których mowa w art. 3.
2. W odniesieniu do towaru przywożonego z krajów niebędących członkami WTO,
  jeżeli umowy zawarte przez Rzeczpospolitą Polską z tymi krajami nie
  stanowią inaczej, do wszczęcia postępowania wystarcza, że zachodzi jedna z
  przesłanek, o których mowa w art. 3.
3. W wypadku postępowania wszczynanego na wniosek, o którym mowa w art. 11
  ust. 1 pkt 1, minister właściwy do spraw gospodarki wydaje postanowienie o
  wszczęciu postępowania ochronnego, nie później niż w terminie 30 dni od
  daty wpłynięcia wniosku.
4. Postanowienie, o którym mowa w ust. 1, powinno zawierać w szczególności:
   1) datę wszczęcia postępowania,
   2) oznaczenie wnioskodawcy,
   3) nazwę towaru, opis towaru, kod taryfy celnej,
   4) określenie towaru podobnego lub bezpośrednio konkurencyjnego z towarem
     objętym postępowaniem,
   5) określenie skali wzrostu przywozu towaru objętego postępowaniem,
     zarówno w wielkościach bezwzględnych, jak i w stosunku do produkcji
     krajowej,
   6) określenie czynników, które stanowią podstawę ustaleń dotyczących
     poważnej szkody oraz związku przyczynowego,
   7) określenie badanego okresu,
   8) harmonogram postępowania, a w tym:
     a) termin, w którym strony mogą zgłosić swój udział w postępowaniu,
     b) termin posiedzenia wyjaśniającego, o ile zachodzi potrzeba jego
       zwołania,
     c) przewidywany termin zakończenia postępowania.
5. Na postanowienie, o którym mowa w ust. 1, nie przysługuje zażalenie.
   
                                  Art. 15.
Minister właściwy do spraw gospodarki dopuszcza do udziału w postępowaniu
ochronnym stronę, która uprawdopodobni, że niedotrzymanie terminu,
określonego w art. 14 ust. 4 pkt 8 lit. a), nastąpiło z przyczyny od niej
niezależnej.
                                      
                                  Art. 16.
1. Minister właściwy do spraw gospodarki może wezwać strony do dostarczenia
  w wyznaczonym terminie informacji lub złożenia wyjaśnień, jeżeli jest to
  niezbędne dla prowadzonego postępowania ochronnego.
2. Jeżeli strona odmawia udzielenia w wyznaczonym terminie informacji lub
  złożenia wyjaśnień, o których mowa w ust. 1, lub w inny sposób utrudnia
  postępowanie ochronne, ustaleń dokonuje się na podstawie dostępnych
  organowi prowadzącemu postępowanie danych i informacji.
3. Jeżeli w toku postępowania zostanie ustalone, że przedstawione
  informacje lub wyjaśnienia są nieprawdziwe lub mylące, to takie informacje
  lub wyjaśnienia pomija się w postępowaniu ochronnym.
                                  Art. 17.
1. Strony mogą w toku postępowania ochronnego składać wyjaśnienia, zgłaszać
  wnioski oraz dostarczać dowody na ich poparcie.
2. Wyjaśnienia i informacje przekazywane ustnie, w toku postępowania
  ochronnego, mogą być dopuszczone jako dowód, o ile zostaną utrwalone w
  formie protokołu włączonego do akt sprawy.
                                  Art. 18.
1. W toku prowadzonego postępowania ochronnego mogą być zwoływane
  posiedzenia w celu wyjaśnienia okoliczności oraz faktów stanowiących
  przedmiot badania.
2. Posiedzeniu przewodniczy wyznaczony przez ministra właściwego do spraw
  gospodarki pracownik ministerstwa. Ustala on porządek posiedzenia, kieruje
  jego przebiegiem oraz sporządza protokół z przeprowadzonego posiedzenia.
3. Termin posiedzenia powinien być tak wyznaczony, aby informacja o jego
  zwołaniu umożliwiła stronom, których obecność jest uzasadniona,
  przygotowanie się do udziału w posiedzeniu.
                                  Art. 19.
1. Protokół, o którym mowa w art. 18 ust. 2, sporządza się tak, aby z niego
  wynikało, jakie budzące wątpliwości okoliczności oraz fakty stanowiące
  przedmiot badania zostały omówione i wyjaśnione, kto i w jakim charakterze
  składał wyjaśnienia, jakie uwagi zgłosiły obecne na posiedzeniu strony.
2. Protokół doręcza się niezwłocznie uczestniczącym w posiedzeniu stronom.
3. Stronom, o których mowa w ust. 2, przysługuje prawo do zgłoszenia na
  piśmie zastrzeżeń, w terminie 7 dni od dnia doręczenia protokołu.
  Zastrzeżenie powinno zawierać uzasadnienie wraz z danymi i informacjami na
  jego poparcie.
                                  Art. 20.
1. W celu ustalenia, czy wzrost przywozu towaru objętego postępowaniem
  przyczynił się do wyrządzenia poważnej szkody przemysłowi krajowemu,
  minister właściwy do spraw gospodarki zbada w toku postępowania
  ochronnego, za okres nie krótszy niż 3 reprezentatywne lata poprzedzające
  datę wszczęcia postępowania, w szczególności:
   1) wielkość i tempo wzrostu przywozu, w wielkościach bezwzględnych oraz w
     odniesieniu do produkcji oraz konsumpcji krajowej,
   2) udział w rynku krajowym towarów objętych postępowaniem,
   3) ceny towaru objętego postępowaniem ochronnym, w tym ich relacje do cen
     towaru podobnego lub bezpośrednio konkurencyjnego,
   4) zmiany dotyczące produkcji i rynku krajowego w zakresie:
     a) wielkości produkcji,
     b) stopnia wykorzystania zdolności produkcyjnych,
     c) wydajności,
     d) stanu zapasów,
     e) zatrudnienia,
     f) zysków i strat,
     g) poziomu sprzedaży,
     h) udziału w rynku krajowym,
     i) cen krajowego towaru podobnego lub bezpośrednio konkurencyjnego
       (obniżenia cen lub zapobieżenia wzrostowi cen, który nastąpiłby w
       normalnych okolicznościach).
2. W celu stwierdzenia, czy przywóz towaru objętego postępowaniem ochronnym
  zagraża wyrządzeniem poważnej szkody przemysłowi krajowemu, minister
  właściwy do spraw gospodarki zbada:
   1) wielkość i tempo wzrostu przywozu w wielkościach bezwzględnych oraz w
     odniesieniu do produkcji i konsumpcji krajowej towaru objętego
     postępowaniem ochronnym, w szczególności z powodu ograniczeń dostępu do
     rynku w krajach trzecich lub ze względu na sezonowe nadwyżki podaży w
     kraju eksportu,
   2) możliwości eksportowe kraju eksportu towaru objętego postępowaniem
     ochronnym i prawdopodobieństwo wykorzystania tych możliwości dla
     zwiększenia przywozu na polski obszar celny,
   3) spadek sprzedaży lub udziału w rynku przemysłu krajowego, wzrost
     zapasów u producentów, importerów lub w przedsiębiorstwach handlowych,
     spadek produkcji, zysków, wydajności zatrudnienia lub obniżki płac,
   4) stopień trudności przedsiębiorców krajowych w sfinansowaniu produkcji
     nowych wyrobów oraz modernizacji dotychczasowej produkcji.
3. W toku postępowania ochronnego minister właściwy do spraw gospodarki
  zbada także inne niż przywóz czynniki, które mogły wyrządzić poważną
  szkodę przemysłowi krajowemu. Stwierdzona szkoda wyrządzona przez te
  czynniki nie będzie przypisywana przywozowi.
                                  Art. 21.
1. Jeżeli w czasie postępowania ochronnego minister właściwy do spraw
  gospodarki dokona wstępnego ustalenia, że przywóz towaru objętego
  postępowaniem jest nadmierny i wprowadzenie środka ochronnego dopiero po
  zakończeniu postępowania ochronnego spowodowałoby powstanie szkody trudnej
  do naprawienia lub grozi powstaniem takiej szkody, może ustanowić, w
  drodze rozporządzenia, tymczasowy środek ochronny.
2. Tymczasowy środek ochronny ustanawia się na okres nieprzekraczający 200
  dni.
3. Rozporządzenie, o którym mowa w ust. 1, powinno określać w
  szczególności:
   1) nazwę towaru, opis towaru, kod taryfy celnej,
   2) wysokość i okres stosowania tymczasowego środka ochronnego,
   3) sposób, warunki i zakres stosowania tymczasowego środka ochronnego.
4. Wstępne ustalenie, o którym mowa w ust. 1, ogłaszane jest w formie
  postanowienia. Postanowienie to powinno zawierać w szczególności opis
  ustalonego stanu faktycznego oraz podstawy faktyczne i prawne dokonanych
  ustaleń.
5. Stronom biorącym udział w postępowaniu ochronnym przysługuje prawo
  zgłoszenia na piśmie zastrzeżeń w terminie 14 dni od dnia doręczenia
  postanowienia, o którym mowa w ust. 4. Zastrzeżenie powinno zawierać
  uzasadnienie wraz z danymi i informacjami na jego poparcie.
                                      
                                  Art. 22.
W wypadku ustanowienia tymczasowej opłaty celnej dodatkowej warunkiem
objęcia towaru procedurą dopuszczenia do obrotu jest złożenie zabezpieczenia
w wysokości ustalonej na poziomie równym wysokości kwoty należności z tytułu
tymczasowej opłaty celnej dodatkowej. W zakresie postępowania dotyczącego
zabezpieczenia stosuje się odpowiednie przepisy prawa celnego.
                                  Art. 23.
Tymczasowego środka ochronnego nie stosuje się do dostaw towaru objętego
kontraktami zawartymi przed dniem wejścia w życie rozporządzenia, o którym
mowa w art. 21 ust. 1, pod warunkiem że dokumenty przewozowe zostały
wystawione przed dniem wejścia w życie rozporządzenia, a towar został
przywieziony na polski obszar celny nie później niż 3 miesiące od dnia jego
wejścia w życie.
                                  Art. 24.
Postępowanie ochronne powinno być zakończone nie później niż w terminie 12
miesięcy od dnia jego wszczęcia.
                                  Art. 25.
Minister właściwy do spraw gospodarki wydaje decyzję o zakończeniu
postępowania ochronnego bez zastosowania środka ochronnego, jeżeli w toku
postępowania ochronnego stwierdzone zostanie, że:
   1) przywóz na polski obszar celny towaru objętego postępowaniem ochronnym
     nie wyrządził poważnej szkody przemysłowi krajowemu oraz
   2) nie zagraża powstaniem takiej szkody, oraz
   3) nie ma wpływu na przeprowadzenie zmian dostosowawczych w przemyśle
     albo
   4) wymaga tego interes publiczny.
                                  Art. 26.
1. W wypadku gdy postępowanie ochronne zostanie zakończone bez zastosowania
  środka ochronnego, minister właściwy do spraw gospodarki uchyla
  rozporządzenie, o którym mowa w art. 21 ust. 1.
2. W wypadku, o którym mowa w ust. 1, organ celny, na pisemny wniosek osoby
  zainteresowanej, dokonuje zwrotu zabezpieczenia złożonego zgodnie z art.
  22, w terminie 30 dni od daty złożenia wniosku.
3. Od kwoty zwracanego zabezpieczenia organ celny nie płaci odsetek.
                                  Art. 27.
1. Jeżeli w wyniku postępowania ustalono, że przywóz towaru objętego
  postępowaniem jest nadmierny, minister właściwy do spraw gospodarki wydaje
  postanowienie stwierdzające ten fakt. Postanowienie to powinno zawierać w
  szczególności:
   1) nazwę towaru, opis towaru, kod taryfy celnej,
   2) określenie metody oraz czynników, które uwzględniono przy dokonywaniu
     ustaleń w przedmiocie wyrządzenia poważnej szkody lub zagrożenia
     wyrządzeniem takiej szkody przez wzrost przywozu towaru objętego
     postępowaniem,
   3) wskazanie odpowiedniego środka ochronnego i określenie prawdopodobnych
     skutków jego nałożenia dla gospodarki i interesu publicznego,
   4) ocenę programu dostosowawczego przemysłu krajowego, mającego na celu
     zapewnienie konkurencyjności tego przemysłu po zniesieniu ograniczeń w
     dostępie do rynku,
   5) listę znanych przedsiębiorców stanowiących przemysł krajowy
     wytwarzający towar, o którym mowa w pkt 1.
2. Postanowienie, o którym mowa w ust. 1, powinno zawierać uzasadnienie
  wskazujące podstawy faktyczne i prawne dokonanych ustaleń.
3. Do postanowienia, o którym mowa w ust. 1, stosuje się przepis art. 21
  ust. 5.
                                  Art. 28.
1. Jeżeli w wyniku postępowania ochronnego minister właściwy do spraw
  gospodarki stwierdzi, że zaistniały warunki przewidziane ustawą do ochrony
  rynku przed nadmiernym przywozem, ustanowi, w drodze rozporządzenia,
  ostateczny środek ochronny.
2. Rozporządzenie, o którym mowa w ust. 1, powinno określać w
  szczególności:
   1) nazwę towaru, opis towaru, kod taryfy celnej,
   2) rodzaj ustanowionego środka ochronnego,
    3 )wysokość i okres stosowania środka ochronnego,
   4) sposób, warunki i zakres stosowania ustanowionego środka ochronnego, w
     tym wskazanie kraju pochodzenia, którego środek dotyczy.
3. Ostateczny środek ochronny może zostać ustanowiony na okres nie dłuższy
  niż 4 lata, z uwzględnieniem okresu stosowania tymczasowego środka
  ochronnego.
4. Jeżeli ostateczny środek ochronny został ustanowiony na okres dłuższy
  niż rok, rozporządzenie o ustanowieniu ostatecznego środka ochronnego
  powinno również określać harmonogram stopniowej liberalizacji
  zastosowanego środka.
5. W wypadku ustanowienia ostatecznego środka ochronnego w formie
  kontyngentu, rozporządzenie o ustanowieniu ostatecznego środka ochronnego
  powinno również określać sposób rozdysponowania kontyngentu.
6. W wypadku ustanowienia ostatecznego środka ochronnego w formie
  nieautomatycznej rejestracji przywozu, rozporządzenie o ustanowieniu
  ostatecznego środka ochronnego powinno również określać warunki wydania i
  wykorzystywania pozwoleń na przywóz towaru objętego tą rejestracją. W
  szczególności warunkiem wykorzystania pozwolenia na przywóz towaru może
  być zachowanie określonej ceny jednostkowej przywożonego towaru.
                                  Art. 29.
Ostatecznego środka ochronnego nie stosuje się w odniesieniu do towaru
objętego kontraktami zawartymi przed dniem wejścia w życie rozporządzenia, o
którym mowa w art. 28 ust. 1, pod warunkiem że dokumenty przewozowe zostały
wystawione przed dniem wejścia w życie tego rozporządzenia, a towar został
przywieziony na polski obszar celny nie później niż 3 miesiące od dnia jego
wejścia w życie.
                                  Art. 30.
1. W wypadku ustanowienia ostatecznego środka ochronnego w formie
  kontyngentu, jego wysokość zostanie ustalona na poziomie nie niższym od
  średniej wielkości lub wartości przywozu towaru objętego środkami
  ochronnymi w okresie ostatnich trzech reprezentatywnych lat, dla których
  dostępne są dane statystyczne, chyba że podane zostaną inne ważne powody,
  że inny poziom przywozu jest niezbędny dla zapobieżenia lub
  przeciwdziałania poważnej szkodzie.
2. W wypadku gdy kontyngent jest rozdzielony pomiędzy kraje eksportu,
  wielkość kontyngentu dla każdego kraju może być ustalona w porozumieniu z
  tymi spośród nich, które mają istotny interes w dostarczeniu towaru
  objętego środkami ochronnymi na polski obszar celny.
3. Jeżeli porozumienie, o którym mowa w ust. 2, nie zostanie osiągnięte,
  kontyngent zostanie rozdzielony pomiędzy kraje eksportu proporcjonalnie do
  poziomu przywozu towaru z tych krajów na polski obszar celny w
  reprezentatywnym okresie, z uwzględnieniem czynników, które wpływają lub
  mogłyby wpłynąć na handel tym towarem.
4. Jeżeli podstawą ustanowienia kontyngentu nie jest zagrożenie wyrządzenia
  poważnej szkody, a konsultacje z władzami kraju eksportu prowadzone były
  przy współpracy Komitetu do Spraw Środków Ochronnych WTO, minister
  właściwy do spraw gospodarki może odstąpić od kryteriów podziału
  kontyngentu, o których mowa w ust. 2 i 3, gdy:
   1) w wyniku postępowania stwierdzono, że przywóz z jednego lub większej
     liczby krajów wzrósł nieproporcjonalnie w porównaniu do całego przywozu
     towaru na polski obszar celny w poprzednim reprezentatywnym okresie,
   2) przyjęte kryteria odstąpienia należycie uwzględniają interesy
     wszystkich krajów eksportu towaru objętego środkiem ochronnym.
5. Kontyngent ustanowiony wobec towaru przywożonego z krajów eksportu
  niebędących członkami WTO będzie nie mniej restrykcyjny od środka
  ustanowionego wobec towaru przywożonego z krajów eksportu - członków WTO.
                                  Art. 31.
1. Wymiaru i poboru opłaty celnej dodatkowej dokonuje organ celny.
2. W wypadku ustanowienia ostatecznej opłaty celnej dodatkowej organ celny
  wzywa dłużnika do uiszczenia kwoty należności wynikającej z tej opłaty. W
  wypadku gdy ostateczna opłata celna dodatkowa jest wyższa od opłaty
  tymczasowej, kwoty różnicy nie pobiera się. Jeżeli ostateczna opłata celna
  dodatkowa jest niższa od tymczasowej opłaty celnej dodatkowej, organ
  celny, który przyjął zabezpieczenie, dokona zwrotu zabezpieczenia w
  wysokości kwoty różnicy na pisemny wniosek strony, złożony wraz z
  oryginałem dowodu złożenia zabezpieczenia, którego przedstawienie było
  niezbędne do nadania towarowi przeznaczenia celnego.
3. Organ celny zwraca zabezpieczenie złożone zgodnie z art. 22, po
  uiszczeniu kwoty należności wynikającej z opłaty celnej dodatkowej, na
  pisemny wniosek osoby zainteresowanej złożony wraz z oryginałem dowodu
  uiszczenia opłaty i dokumentami, których przedstawienie było niezbędne do
  nadania towarowi przeznaczenia celnego.
4. Przepis art. 26 ust. 3 stosuje się odpowiednio.
5. W wypadku gdy retrospektywnie zostanie przedstawiony dowód pochodzenia
  towaru, a organ celny stwierdzi, że towar nie podlega środkowi ochronnemu,
  opłata celna dodatkowa pobrana zgodnie z ust. 2, zostanie zwrócona na
  zasadach określonych w przepisach prawa celnego. Od zwracanej opłaty organ
  celny nie płaci odsetek.
                                  Art. 32.
1. W wypadku ustanowienia kontyngentu lub nieautomatycznej rejestracji
  obrotu warunkiem dopuszczenia do obrotu towaru klasyfikowanego według
  takiego kodu taryfy celnej, jak towar objęty środkiem ochronnym, jest
  udokumentowanie pochodzenia towaru na zasadach określonych w przepisach
  prawa celnego. Jeżeli warunek ten nie zostanie spełniony, przepis art. 59
  Kodeksu celnego stosuje się odpowiednio.
2. Jeżeli ustanowiona zostanie opłata celna dodatkowa, warunkiem
  dopuszczenia do obrotu towaru klasyfikowanego według takiego kodu taryfy
  celnej, jak towar objęty środkiem ochronnym, jest udokumentowanie
  pochodzenia towaru na zasadach określonych w przepisach prawa celnego.
  Jeżeli warunek ten nie zostanie spełniony, stosuje się opłatę celną
  dodatkową.
                                      
                                 Rozdział 4
                  Postępowanie weryfikacyjne i przeglądowe
                                      
                                  Art. 33.
1. Jeżeli okres stosowania środka ochronnego przekracza 3 lata, to przed
  upływem połowy okresu stosowania środka ochronnego minister właściwy do
  spraw gospodarki przeprowadzi postępowanie ochronne weryfikacyjne w celu
  stwierdzenia, czy dalsze stosowanie środka ochronnego jest uzasadnione.
2. Minister właściwy do spraw gospodarki wszczyna, w drodze postanowienia,
  postępowanie, o którym mowa w ust. 1.
3. Do postępowania ochronnego weryfikacyjnego przepisy rozdziału 3 stosuje
  się odpowiednio.
4. W postępowaniu ochronnym weryfikacyjnym bada się dane i informacje
  dotyczące okresu stosowania środka ochronnego.
5. Po przeprowadzeniu postępowania minister właściwy do spraw gospodarki:
   1) zakończy w drodze postanowienia postępowanie ochronne weryfikacyjne
     bez zmiany stosowania środka ochronnego, jeżeli przesłanki, o których
     mowa w art. 3, nie uległy zmianie lub
   2) wyda rozporządzenie uchylające rozporządzenie o zastosowaniu
     ostatecznego środka ochronnego, w wypadku gdy przywóz nie jest
     nadmierny albo gdy przemawia za tym interes publiczny lub
   3) w drodze rozporządzenia zmieni wydane uprzednio rozporządzenie o
     zastosowaniu ostatecznego środka ochronnego, określając w nim
     szczegółowe zasady zwiększenia liberalizacji stosowania tego środka, w
     wypadku gdy przesłanki, o których mowa w art. 3, uległy zmianie.
   
                                  Art. 34.
1. W celu przedłużenia okresu stosowania ostatecznego środka ochronnego
  minister właściwy do spraw gospodarki wszczyna, w drodze postanowienia,
  postępowanie ochronne przeglądowe.
2. Postępowanie ochronne przeglądowe może być wszczęte nie wcześniej niż 3
  miesiące od daty ustanowienia ostatecznego środka ochronnego i nie później
  niż 9 miesięcy przed datą zakończenia stosowania tego środka.
3. Do postępowania ochronnego przeglądowego przepisy rozdziału 3 stosuje
  się odpowiednio.
4. W postępowaniu ochronnym przeglądowym bada się dane i informacje
  dotyczące okresu stosowania środka.
5. Minister właściwy do spraw gospodarki, nie później niż w terminie 9
  miesięcy od dnia wszczęcia postępowania ochronnego przeglądowego:
   1) zakończy w drodze postanowienia postępowanie ochronne przeglądowe bez
     przedłużenia zastosowania ostatecznego środka ochronnego lub
   2) wyda rozporządzenie zmieniające rozporządzenie o zastosowaniu
     ostatecznego środka ochronnego, w którym przedłuży okres stosowania
     środka ochronnego.
6. Minister właściwy do spraw gospodarki może przedłużyć, w drodze
  rozporządzenia, stosowanie środka ochronnego, z zastrzeżeniem ust. 7, pod
  warunkiem że w wyniku postępowania ochronnego przeglądowego stwierdzone
  zostanie, że dalsze stosowanie środka ochronnego jest niezbędne dla
  naprawienia poważnej szkody wyrządzonej przemysłowi krajowemu lub
  zapobieżenia jej powstaniu oraz ułatwienia przeprowadzenia zmian
  dostosowawczych w przemyśle krajowym. Przedłużając stosowanie środka
  ochronnego, minister właściwy do spraw gospodarki określi harmonogram
  stopniowej liberalizacji ustanowionego środka.
7. Nie przedłuża się stosowania środka ochronnego, jeżeli środek ten był
  ustanowiony na podstawie ustaleń stwierdzających, że przywóz na polski
  obszar celny towaru objętego postępowaniem ochronnym zagraża jedynie
  wyrządzeniem poważnej szkody przemysłowi krajowemu produkującemu towar
  podobny lub bezpośrednio konkurencyjny.
8. Łączny okres stosowania środka ochronnego nie może być dłuższy niż 8
  lat.
9. Środek ochronny, o którym mowa w ust. 6, nie może być bardziej
  restrykcyjny niż obowiązujący w ostatnim okresie liberalizacji, określonym
  w rozporządzeniu, o którym mowa w art. 28 ust. 1.
                                  Art. 35.
1. Wobec towaru, w odniesieniu do którego był ustanowiony środek ochronny
  na okres nie dłuższy niż 2 lata, środek ochronny nie będzie ponownie
  stosowany przez okres 2 lat, licząc od dnia utraty mocy lub uchylenia
  rozporządzenia o ustanowieniu środka ochronnego.
2. W wypadku gdy środek ochronny ustanowiono na okres dłuższy niż 2 lata,
  środek ochronny nie będzie ponownie stosowany przez okres równy okresowi
  stosowania tego środka.
3. Środek ochronny ustanowiony na okres nie dłuższy niż 6 miesięcy może
  zostać wprowadzony ponownie wobec przywozu tego samego towaru, pod
  warunkiem że:
   1) upłynął co najmniej rok od daty ustanowienia środka ochronnego oraz
   2) taki środek ochronny był stosowany wobec tego towaru nie więcej niż 2
     razy w okresie 5 lat bezpośrednio poprzedzających datę ponownego
     ustanowienia tego środka.
   
                                 Rozdział 5
                 Kontrola Naczelnego Sądu Administracyjnego
                                      
                                  Art. 36.
1. Decyzje ministra właściwego do spraw gospodarki wydane w postępowaniu
  ochronnym oraz postanowienia tego organu: o pozostawieniu wniosku o
  wszczęcie postępowania ochronnego bez rozpoznania, o umorzeniu
  postępowania ochronnego, o odmowie wszczęcia postępowania ochronnego, o
  zakończeniu postępowania ochronnego bez zastosowania środka ochronnego, o
  zakończeniu postępowania ochronnego weryfikacyjnego bez zmiany stosowania
  środka ochronnego, o zakończeniu postępowania ochronnego przeglądowego bez
  przedłużenia ważności rozporządzenia o zastosowaniu ostatecznego środka
  ochronnego, podlegają zaskarżeniu przez stronę do Naczelnego Sądu
  Administracyjnego w wypadku ich niezgodności z prawem w terminie 30 dni od
  dnia doręczenia aktu.
2. Wniesienie i rozpoznanie skargi następuje w trybie określonym ustawą z
  dnia 11 maja 1995 r. o Naczelnym Sądzie Administracyjnym (Dz.U. Nr 74,
  poz. 368 i Nr 104, poz. 515, z 1997 r. Nr 75, poz. 471, Nr 106, poz. 679,
  Nr 114, poz. 739 i Nr 144, poz. 971, z 1998 r. Nr 162, poz. 1126, z 1999
  r. Nr 75, poz. 853 oraz z 2000 r. Nr 2, poz. 5, Nr 48, poz. 552, Nr 60,
  poz. 704 i Nr 91, poz. 1008), z wyłączeniem przepisów art. 34.
3. Wniesienie skargi do Naczelnego Sądu Administracyjnego nie wstrzymuje
  wykonania zaskarżonej decyzji lub postanowienia, chyba że sąd tak
  postanowi.
                                 Rozdział 6
                              Przepisy końcowe
                                      
                                  Art. 37.
Postępowania wszczęte i nie zakończone przed dniem wejścia w życie ustawy
podlegają rozpatrzeniu według dotychczasowych przepisów.
                                  Art. 38.
Traci moc ustawa z dnia 11 grudnia 1997 r. o ochronie przed nadmiernym
przywozem towarów na polski obszar celny (Dz.U. Nr 157, poz. 1027).
                                  Art. 39.
Ustawa wchodzi w życie po upływie 1 miesiąca od dnia ogłoszenia.
