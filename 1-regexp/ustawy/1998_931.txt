



Dz.U. z 1998 r. Nr 144, poz. 931
                                     
                                       
                                       
                                       
                                    USTAWA
                          z dnia 20 listopada 1998 r.
                                       
            o zmianie ustawy o podatku dochodowym od osób prawnych
                                       
                                       
                                    Art. 1.
W ustawie z dnia 15 lutego 1992 r. o podatku dochodowym od osób prawnych (Dz.U.
z 1993 r. Nr 106, poz. 482 i Nr 134, poz. 646, z 1994 r. Nr 1, poz. 2, Nr 43,
poz. 163, Nr 80, poz. 368, Nr 87, poz. 406, Nr 90, poz. 419, Nr 113, poz. 547,
Nr 123, poz. 602 i Nr 127, poz. 627, z 1995 r. Nr 5, poz. 25, Nr 86, poz. 433,
Nr 96, poz. 478, Nr 133, poz. 654 i Nr 142, poz. 704, z 1996 r. Nr 25, poz.
113, Nr 34, poz. 146, Nr 90, poz. 405, Nr 137, poz. 639 i Nr 147, poz. 686, z
1997 r. Nr 9, poz. 44, Nr 28, poz. 153, Nr 79, poz. 484, Nr 96, poz. 592, Nr
107, poz. 685, Nr 118, poz. 754, Nr 121, poz. 770, Nr 123, poz. 776 i 777, Nr
137, poz. 926, Nr 139, poz. 932 - 934, Nr 140, poz. 939 i Nr 141, poz. 945 oraz
z 1998 r. Nr 60, poz. 383, Nr 108, poz. 685 i Nr 117, poz. 756) wprowadza się
następujące zmiany:
1) w art. 1a w ust. 2:
  a) w pkt 2 w lit. c) wyrazy "o zobowiązaniach podatkowych" zastępuje się
    wyrazami "Ordynacji podatkowej",
  b) w pkt 3 w lit. b) wyraz "podmiotami" zastępuje się wyrazem
    "przedsiębiorcami";
2) art. 5 otrzymuje brzmienie:
       "Art. 5. 1. Przychody z udziału w spółce nie będącej osobą prawną, ze
              wspólnej własności, wspólnego przedsięwzięcia, wspólnego
              posiadania lub wspólnego użytkowania rzeczy i praw majątkowych
              łączy się z przychodami każdego wspólnika proporcjonalnie do
              posiadanego udziału. W przypadku braku przeciwnego dowodu
              przyjmuje się, że udziały wspólników w przychodach są równe.
         2. Zasady wyrażone w ust. 1 stosuje się odpowiednio do rozliczania
           kosztów uzyskania przychodów, wydatków nie stanowiących kosztów
           uzyskania przychodów, zwolnień i ulg podatkowych oraz obniżenia
           dochodu, podstawy opodatkowania lub podatku.";
 
3) w art. 6 w ust. 1 pkt 6 otrzymuje brzmienie:
     "6) jednostki samorządu terytorialnego w zakresie dochodów określonych
       w przepisach ustawy o dochodach jednostek samorządu terytorialnego,";
4) w art. 7:
   a) w ust. 3 w pkt 3 kropkę zastępuje się przecinkiem i dodaje pkt 4 i 5 w
     brzmieniu:
     "4) strat przedsiębiorców przekształcanych, łączonych, przejmowanych lub
       dzielonych - w razie przekształcenia formy prawnej, łączenia lub
       podziału przedsiębiorców, z wyjątkiem przekształcenia dokonanego na
       podstawie przepisów działu XIII Kodeksu handlowego,
     5) strat przedsiębiorstw państwowych przejmowanych lub nabywanych na
       podstawie przepisów o komercjalizacji i prywatyzacji przedsiębiorstw
       państwowych.",
   b) ust. 4 otrzymuje brzmienie:
     "4. Przy ustalaniu straty nie uwzględnia się przychodów i kosztów
       uzyskania przychodów, o których mowa w ust. 3, a w razie
       przekształcenia formy prawnej, łączenia lub podziału przedsiębiorców,
       także straty przedsiębiorców przekształcanych, łączonych, przejmowanych
       lub dzielonych, z wyjątkiem przekształconych na podstawie przepisów
       działu XIII Kodeksu handlowego.",
   c) ust. 5 otrzymuje brzmienie:
     "5. O wysokość straty, o której mowa w ust. 2, poniesionej w roku
       podatkowym, można obniżyć dochód w najbliższych kolejno po sobie
       następujących pięciu latach podatkowych, z tym że wysokość obniżenia w
       którymkolwiek z tych lat nie może przekroczyć 50% kwoty tej straty.";
5) w art. 8:
   a) ust. 1 i 2 otrzymują brzmienie:
     "1. Rokiem podatkowym, z zastrzeżeniem ust. 2, 2a, 3 i 6, jest rok
       kalendarzowy, chyba że podatnik postanowi inaczej w statucie albo
       w umowie spółki, albo w innym dokumencie odpowiednio regulującym zasady
       ustrojowe innych podatników i zawiadomi o tym właściwy urząd skarbowy;
       wówczas rokiem podatkowym jest okres kolejnych dwunastu miesięcy
       kalendarzowych.
      2. W przypadku podjęcia po raz pierwszy działalności, pierwszy rok
       podatkowy trwa od dnia rozpoczęcia działalności do końca roku
       kalendarzowego, albo do ostatniego dnia wybranego roku podatkowego, nie
       dłużej jednak niż dwanaście kolejnych miesięcy kalendarzowych.",
   b) po ust. 2 dodaje się ust. 2a w brzmieniu:
      "2a. W przypadku podjęcia po raz pierwszy działalności w drugiej połowie
         roku kalendarzowego i wybrania roku podatkowego pokrywającego się
         z rokiem kalendarzowym, pierwszy rok podatkowy może trwać od dnia
         rozpoczęcia działalności do końca roku kalendarzowego, następującego
         po roku, w którym rozpoczęto działalność.",
   c) w ust. 3 dodaje się zdanie drugie w brzmieniu:
      "Okres ten nie może być krótszy niż dwanaście i dłuższy niż dwadzieścia
       trzy kolejne miesiące kalendarzowe.",
   d) w ust. 4 wyrazy "ust. 2" zastępuje się wyrazami "ust. 1",
   e) w ust. 5 wyrazy "ust. 2, w terminie do dnia 20 grudnia." zastępuje się
     wyrazami "ust. 1, w terminie 30 dni od dnia rozpoczęcia działalności.";
6) w art. 9 po ust. 2 dodaje się ust. 2a - 2c w brzmieniu:
    "2a. W przypadku podatników, o których mowa w art. 3 ust. 2, obowiązanych
       do prowadzenia ewidencji rachunkowej wymienionej w ust. 1, gdy
       określenie dochodu na ich podstawie nie jest możliwe, dochód określa
       się w drodze oszacowania, z zastosowaniem wskaźnika dochodu w stosunku
       do przychodu w wysokości:
         1) 5% - z działalności w zakresie handlu hurtowego lub detalicznego,
         2) 10% - z działalności budowlanej lub montażowej albo w zakresie
           usług transportowych,
         3) 60% - z działalności w zakresie pośrednictwa, jeżeli wynagrodzenie
           jest określone w formie prowizji,
         4) 80% - z działalności w zakresie usług adwokackich lub
           rzeczoznawstwa,
         5) 20% - z pozostałych źródeł przychodów.
     2b. Przez pojęcie "działalności w zakresie handlu hurtowego lub
       detalicznego", o której mowa w ust. 2a pkt 1, wykonywanej na terytorium
       Rzeczypospolitej Polskiej przez podatników, o których mowa w art. 3
       ust. 2, uważa się sprzedaż towarów polskim odbiorcom bez względu na
       miejsce zawarcia umowy, jeżeli podatnicy ci mają na terytorium
       Rzeczypospolitej Polskiej przedstawicielstwo działające na podstawie
       zezwolenia udzielonego przez ministra właściwego do spraw gospodarki
       lub innego właściwego ministra.
     2c. Przepisów ust. 2a i 2b nie stosuje się, jeżeli umowa w sprawie
       zapobieżenia podwójnemu opodatkowaniu, której Rzeczypospolita Polska
       jest stroną, zawarta z krajem, na terytorium którego podatnik ma
       siedzibę lub miejsce zamieszkania, stanowi inaczej.";
7) w art. 10:
   a) ust. 1 otrzymuje brzmienie:
     "1. Dochodem z udziału w zyskach osób prawnych jest dochód faktycznie
       uzyskany z tego udziału, w tym także: dochód z umorzenia udziałów lub
       akcji, wartość majątku otrzymanego w związku z likwidacją osoby
       prawnej, dochód przeznaczony na podwyższenie kapitału zakładowego lub
       akcyjnego albo funduszu udziałowego w spółdzielniach, a także dochód
       stanowiący równowartość kwot przekazanych na ten kapitał (fundusz) z
       innych kapitałów (funduszy) osoby prawnej.",
   b) ust. 2 otrzymuje brzmienie:
     "2. Jeżeli w wyniku łączenia spółek powstanie u dotychczasowego udziałowca
       (akcjonariusza) spółki przejętej dodatnia różnica pomiędzy wydatkami na
       nabycie (objęcie) udziałów lub akcji w tej spółce a wartością udziałów
       lub akcji przydzielonych przez spółkę przejmującą, to różnica ta,
       stanowiąca dochód, nie podlega opodatkowaniu w momencie połączenia
       spółek; przy ustalaniu dochodu ze zbycia tych udziałów lub akcji spółki
       przejmującej, udziałowiec (akcjonariusz) za koszt uzyskania przychodów
       przyjmuje wydatki, jakie poniósł na nabycie (objęcie) udziałów lub
       akcji w spółce przejętej. Przepisy te stosuje się odpowiednio do
       członków spółdzielni.";
8) w art. 11:
   a) ust. 1 otrzymuje brzmienie:
     "1. Jeżeli:
         1) podatnik podatku dochodowego mający siedzibę (zarząd) lub miejsce
           zamieszkania na terytorium Rzeczypospolitej Polskiej, zwany dalej
           "podmiotem krajowym", bierze udział bezpośrednio lub pośrednio
           w zarządzaniu przedsiębiorstwem położonym za granicą  lub w jego
           kontroli, albo posiada udział w kapitale tego przedsiębiorstwa,
           albo
         2) osoba fizyczna lub prawna mająca miejsce zamieszkania albo
           siedzibę (zarząd) za granicą, zwana dalej "podmiotem zagranicznym",
           bierze udział bezpośrednio lub pośrednio w zarządzaniu podmiotem
           krajowym lub w jego kontroli, albo posiada udział w kapitale tego
           podmiotu krajowego, albo
         3) te same osoby prawne lub fizyczne równocześnie bezpośrednio lub
           pośrednio biorą udział w zarządzaniu podmiotem krajowym i podmiotem
           zagranicznym lub w ich kontroli, albo posiadają udział w kapitale
           tych podmiotów
      - i jeżeli w wyniku takich powiązań zostaną ustalone lub narzucone
       warunki różniące się od warunków, które ustaliłyby między sobą
       niezależne podmioty i w wyniku tego podmiot nie wykazuje dochodów albo
       wykazuje dochody niższe od tych, jakich należałoby oczekiwać, gdyby
       wymienione powiązania nie istniały - dochody danego podmiotu oraz
       należny podatek określa się bez uwzględnienia warunków wynikających z
       tych powiązań.",
   b) ust. 4 otrzymuje brzmienie:
     "4. Przepisy ust. 1-3 stosuje się odpowiednio, gdy podmiot krajowy:
         1) wykorzystuje swój związek z innym podmiotem krajowym, któremu
           przysługują ulgi w podatku dochodowym lub który, będąc osobą
           fizyczną, korzysta ze zryczałtowanych form opodatkowania podatkiem
           dochodowym w związku z prowadzoną działalnością gospodarczą, lub
         2) jest powiązany kapitałowo z innym podmiotem krajowym, lub
         3) pozostaje w związku gospodarczym z innym podmiotem krajowym
      - i w związku z istnieniem takich powiązań lub związków wykonuje
       świadczenia na warunkach korzystniejszych, odbiegających od warunków
       ogólnie stosowanych w czasie i miejscu wykonywania świadczenia,
       w wyniku czego nie wykazuje dochodów albo wykazuje dochody niższe od
       tych, jakich należałoby oczekiwać gdyby warunki tych świadczeń nie
       odbiegały od warunków ogólnie stosowanych w czasie i miejscu
       wykonywania świadczenia.",
   c) w ust. 7 wyrazy "w ust. 5" zastępuje się wyrazami "w ust. 4 i 5",
   d) po ust. 7 dodaje się ust. 7a w brzmieniu:
      "7a. Związek gospodarczy, o którym mowa w ust. 4 pkt 3, zachodzi
         w przypadkach, gdy podmioty krajowe pozostające w takim związku
         układają swoje wzajemne stosunki na warunkach odbiegających od
         warunków, jakie stosują wobec podmiotów, z którymi nie pozostają
         w takim związku, bądź jakie stosują między sobą podmioty niezależne, w
         szczególności, gdy między tymi podmiotami krajowymi zawarta jest umowa
         spółki cywilnej, spółki jawnej, spółki komandytowej, wspólnego
         przedsięwzięcia, wspólnego użytkowania rzeczy lub praw oraz umowa
         kooperacyjna.";
9) w art. 12:
   a) w ust. 1 pkt 2 otrzymuje brzmienie:
     "2) wartość otrzymanych nieodpłatnych świadczeń oraz przychodów w naturze,
       z wyjątkiem świadczeń związanych z używaniem środków trwałych
       otrzymanych przez zakłady budżetowe, gospodarstwa pomocnicze jednostek
       budżetowych, spółki użyteczności publicznej z wyłącznym udziałem
       jednostek samorządu terytorialnego lub ich związków od Skarbu Państwa,
       jednostek samorządu terytorialnego lub ich związków w nieodpłatny
       zarząd lub używanie,",
   b) w ust. 4:
     - pkt 3 otrzymuje brzmienie:
         "3) zwróconych udziałów lub wkładów w spółdzielni, umorzenia udziałów
           lub akcji w spółce, w tym wartość majątku otrzymanego w związku
           z likwidacją osoby prawnej - w części stanowiącej koszt ich nabycia
           bądź objęcia, a także zwróconych udziałowcom (akcjonariuszom) dopłat
           wniesionych do spółki zgodnie z odrębnymi przepisami - w wysokości
           określonej w złotych na dzień ich faktycznego wniesienia,",
       - w pkt 6 wyraz "gmin" zastępuje się wyrazami "jednostek samorządu
        terytorialnego",
       - po pkt 6a dodaje się pkt 6b w brzmieniu:
          "6b) zwróconych, umorzonych lub zaniechanych wpłat dokonywanych na
             Państwowy Fundusz Rehabilitacji Osób Niepełnosprawnych na
             podstawie odrębnych przepisów, nie zaliczonych do kosztów
             uzyskania przychodów,",
     - po pkt 10 dodaje się pkt 10a w brzmieniu:
          "10a) zwolnionych od wpłat należności z tytułu podatku od towarów i
              usług w rozumieniu przepisów o podatku od towarów i usług oraz o
              podatku akcyzowym,",
     - w pkt 11 skreśla się wyraz "zwrotnych",
     - po pkt 11 kropkę zastępuje się przecinkiem i dodaje pkt 12 w brzmieniu:
          "12) w przypadku łączenia się spółek, jeżeli spółka przejmująca
             wydaje udziały (akcje) udziałowcom (akcjonariuszom) spółki
             przejmowanej - nadwyżki wartości otrzymanego przez spółkę
             przejmującą majątku spółki przejmowanej ponad wartość udziałów
             (akcji) przyznanych udziałowcom (akcjonariuszom) spółki
             przejmowanej, z wyjątkiem majątku przejętego w wyniku umorzenia
             posiadanych przez spółkę przejmującą udziałów (akcji) spółki
             przejmowanej; przepisy te stosuje się odpowiednio do członków
             spółdzielni.";
10) art. 14 otrzymuje brzmienie:
      "Art. 14. 1. Przychodem z odpłatnego zbycia nieruchomości, praw
             majątkowych oraz innych rzeczy, z zastrzeżeniem ust. 4 i 5, jest
             ich wartość wyrażona w cenie określonej w umowie. Jeżeli jednak
             cena bez uzasadnionej przyczyny znacznie odbiega od wartości
             rynkowej tych rzeczy lub praw, przychód ten określa organ
             podatkowy w wysokości wartości rynkowej.
         2. Wartość rynkową nieruchomości i praw majątkowych oraz innych
           rzeczy określa się na podstawie przeciętnych cen stosowanych
           w danej miejscowości w obrocie rzeczami tego samego rodzaju
           i gatunku, z uwzględnieniem ich stanu i stopnia zużycia, oraz
           w obrocie prawami majątkowymi tego samego rodzaju, z dnia zawarcia
           umowy.
         3. Jeżeli wartość wyrażona w cenie określonej w umowie znacznie
           odbiega od wartości rynkowej tych rzeczy lub praw, organ podatkowy
           wezwie strony umowy do zmiany tej wartości lub wskazania przyczyn
           uzasadniających podanie ceny znacznie odbiegającej od wartości
           rynkowej. W razie nieudzielenia odpowiedzi, niedokonania zmiany
           wartości lub niewskazania przyczyn, które uzasadniają podanie ceny
           znacznie odbiegającej od wartości rynkowej, organ podatkowy określi
           wartość z uwzględnieniem opinii biegłego lub biegłych. Jeżeli
           wartość określona w ten sposób odbiega co najmniej o 33% od
           wartości wyrażonej w cenie, koszty opinii biegłego lub biegłych
           ponosi zbywający.
         4. Przepisy art. 12 ust. 4 pkt 7, 9 i 10 stosuje się odpowiednio.
         5. Przepisów ust. 1-4 nie stosuje się do zbycia na podstawie umowy
           przewłaszczenia w celu zabezpieczenia wierzytelności, w tym kredytu
           lub pożyczki - do czasu ostatecznego przeniesienia własności
           przedmiotu umowy oraz do zbycia w formie wniesienia do spółki lub
           spółdzielni wkładu niepieniężnego w postaci środków obrotowych,
           środków trwałych lub wartości niematerialnych i prawnych, od
           których dokonuje się odpisów amortyzacyjnych zgodnie z przepisami
           wydanymi na podstawie art. 15 ust. 5.";
11) w art. 15 w ust. 1b po wyrazach "U ubezpieczycieli kosztem uzyskania
  przychodów za rok podatkowy są" dodaje się wyrazy "koszty ustalone zgodnie
  z ust. 1, a także:";
12) w art. 16:
   a) w ust. 1:
     - w pkt 1, część zdania następująca po przepisie lit. c) otrzymuje
       brzmienie:
          "- wydatki te, po ich zaktualizowaniu zgodnie z odrębnymi
           przepisami, pomniejszone o dokonane odpisy amortyzacyjne, są jednak
           kosztem uzyskania przychodów, z zastrzeżeniem pkt 8a, przy
           określaniu dochodu ze zbycia środków trwałych lub wartości
           niematerialnych i prawnych, bez względu na czas ich poniesienia,",
       - w pkt 4 wyrazy "według kursów walut obcych ogłaszanych przez Narodowy
        Bank Polski z dnia odprawy celnej lub z dnia zakupu w kraju albo z dnia
        przekazania samochodu do używania i mających zastosowanie przy
        sprzedaży walut" zastępuje się wyrazami "według kursu średniego ECU
        ogłaszanego przez Narodowy Bank Polski z dnia przekazania samochodu do
        używania",
     - pkt 5 otrzymuje brzmienie:
         "5) strat w środkach obrotowych lub w środkach trwałych oraz
           wartościach niematerialnych i prawnych w części pokrytej odpisami
           amortyzacyjnymi; przy ustalaniu straty nie uwzględnia się
           otrzymanych odszkodowań,",
     - po pkt 13 dodaje się pkt 13a w brzmieniu:
          "13a) odsetek od dopłat wnoszonych do spółki w trybie i na zasadach
              określonych w odrębnych przepisach, a także odsetek od dywidend
              i innych dochodów z udziału w zyskach osób prawnych,",
       - w pkt 21 wyrazy "ustawy z dnia 29 sierpnia 1997 r. - Ordynacja
        podatkowa (Dz. U. Nr 137, poz. 926)" zastępuje się wyrazami "Ordynacji
        podatkowej,",
       - w pkt 30 skreśla się wyrazy "obowiązujących w przedsiębiorstwach
        państwowych",
       - w pkt 37 w lit. a) wyrazy "Minister Finansów na wniosek Krajowej Rady
        Spółdzielczej" zastępuje się wyrazami "Minister Finansów w drodze
        rozporządzenia, po zasięgnięciu opinii Krajowej Rady Spółdzielczej,",
     - w pkt 37 lit. b) skreśla się,
     - pkt 38 otrzymuje brzmienie:
          "38) wydatków związanych z dokonywaniem jednostronnych świadczeń na
             rzecz udziałowców (akcjonariuszy) lub członków spółdzielni nie
             będących pracownikami w rozumieniu odrębnych przepisów z tym, że
             wydatki ponoszone na rzecz członków rolniczych spółdzielni
             produkcyjnych i innych spółdzielni zajmujących się produkcją
             rolną są kosztem uzyskania przychodów w części dotyczącej
             działalności objętej obowiązkiem podatkowym w zakresie podatku
             dochodowego,",
     - po pkt 38 dodaje się pkt 38a w brzmieniu:
          "38a) wydatków na rzecz osób wchodzących w skład rad nadzorczych,
              komisji rewizyjnych lub organów stanowiących osób prawnych,
              z wyjątkiem wynagrodzeń wypłacanych z tytułu pełnionych
              funkcji,",
       - w pkt 49 wyrazy "sprzedaży walut obcych" zastępuje się wyrazami
        "średniego ECU",
     - w pkt 51 skreśla się wyrazy "obowiązującej w przedsiębiorstwach
       państwowych",
     - w pkt 52 po wyrazie "albo" dodaje się wyrazy "bez uzasadnienia",
     - w pkt 54 wyrazy "budżetu gminy" zastępuje się wyrazami "budżetów
       jednostek samorządu terytorialnego",
     - pkt 58 otrzymuje brzmienie:
          "58) wydatków i kosztów sfinansowanych z dochodów (przychodów),
             o których mowa w art. 17 ust. 1 pkt 14, 23-25 i 27,",
       - w pkt 59 po wyrazach "(Dz.U. z 1996 r. Nr 11, poz. 62)" skreśla się
        przecinek,
       - po pkt 59 kropkę zastępuje się przecinkiem i dodaje się pkt 60-62
        w brzmieniu:
          "60) odsetek od pożyczek (kredytów) udzielonych spółce przez jej
             udziałowca (akcjonariusza) posiadającego nie mniej niż 25%
             udziałów (akcji) tej spółki albo udziałowców (akcjonariuszy)
             posiadających łącznie nie mniej niż 25% udziałów (akcji) tej
             spółki, jeżeli wartość zadłużenia spółki wobec udziałowców
             (akcjonariuszy) tej spółki posiadających co najmniej 25% udziałów
             (akcji) i wobec innych podmiotów posiadających co najmniej 25%
             udziałów w kapitale takiego udziałowca (akcjonariusza), osiągnie
             łącznie trzykrotność wartości kapitału zakładowego (akcyjnego)
             spółki - w części w jakiej pożyczka (kredyt) przekracza tę
             wartość zadłużenia, określoną na dzień zapłaty odsetek; przepisy
             te stosuje się odpowiednio do spółdzielni, członków spółdzielni
             oraz funduszu udziałowego takiej spółdzielni,
           61) odsetek od pożyczek (kredytów) udzielonych przez spółkę innej
             spółce, jeżeli w obu tych podmiotach ten sam udziałowiec
             (akcjonariusz) posiada nie mniej niż po 25% udziałów (akcji), a
             wartość zadłużenia spółki otrzymującej pożyczkę (kredyt) wobec
             udziałowców (akcjonariuszy) tej spółki posiadających co najmniej
             25% jej udziałów (akcji) i wobec innych podmiotów posiadających
             co najmniej 25% udziałów w kapitale tych udziałowców
             (akcjonariuszy) oraz wobec spółki udzielającej pożyczki
             (kredytu), osiągnie łącznie trzykrotność wartości kapitału
             zakładowego (akcyjnego) spółki - w części w jakiej pożyczka
             (kredyt) przekracza tę wartość zadłużenia, określoną na dzień
             zapłaty odsetek; przepisy te stosuje się odpowiednio do
             spółdzielni, członków spółdzielni oraz funduszu udziałowego
             takiej spółdzielni,
           62) kosztów działalności Kasy Chorych i jej oddziałów  w części
             sfinansowanej z funduszu rezerwowego Kasy Chorych.",
   b) w ust. 2 pkt 3 otrzymuje brzmienie:
     "3) protokołem sporządzonym przez podatnika stwierdzającym, że
       przewidywane koszty procesowe i egzekucyjne związane z dochodzeniem
       wierzytelności byłyby równe albo wyższe od jej kwoty.",
   c) w ust. 2a:
     - w pkt 1 w lit. a) po wyrazie "dłużnik" dodaje się wyraz "zmarł,",
       - w pkt 2 wyrazy "w ust. 1 pkt 26 lit. b)" zastępuje się wyrazami "w
        ust. 1 pkt 26 lit. b) i c)",
   d) dodaje się ust. 6 i 7 w brzmieniu:
     "6. Wskaźnik procentowy, o którym mowa w ust. 1 pkt 60 i 61, posiadanych
       przez udziałowców (akcjonariuszy) udziałów (akcji) w spółce, określa
       się na podstawie liczby praw głosu, jakie w związku z posiadanymi
       udziałami (akcjami) przysługują tym udziałowcom (akcjonariuszom).
      7. Wartość, o której mowa w ust. 1 pkt 60 i 61, funduszu udziałowego
       w spółdzielni lub kapitału zakładowego (akcyjnego) spółki określa się
       bez uwzględnienia tej części tego funduszu lub kapitału, jaka nie
       została na ten fundusz lub kapitał faktycznie przekazana, lub jaka
       została pokryta wierzytelnościami z tytułu pożyczek (kredytów) oraz z
       tytułu odsetek od tych pożyczek (kredytów) przysługującymi członkom
       wobec tej spółdzielni lub udziałowcom (akcjonariuszom) wobec tej
       spółki, a także wartościami niematerialnymi lub prawnymi, od których
       nie dokonuje się odpisów amortyzacyjnych zgodnie z przepisami wydanymi
       na podstawie art. 15 ust. 5.";
13) w art. 17:
   a) w ust. 1:
       - w pkt 4a w lit. a) wyrazy "o zobowiązaniach podatkowych" zastępuje się
        wyrazami "Ordynacji podatkowej",
     - pkt 4g otrzymuje brzmienie:
          "4g) dochody związków jednostek samorządu terytorialnego - w części
             przeznaczonej dla tych jednostek,",
     - skreśla się pkt 12,
     - pkt 13 i 14 otrzymują brzmienie:
          "13) składki członkowskie członków organizacji politycznych,
             społecznych i zawodowych  w części nie przeznaczonej na
             działalność gospodarczą,
           14) dotacje otrzymane z budżetu państwa lub budżetów jednostek
             samorządu terytorialnego,",
       - w pkt 20 wyrazy "wniesionych do tych funduszy przez Skarb Państwa"
        skreśla się, a po wyrazie "spółek" dodaje się wyrazy "mających siedzibę
        na terytorium Rzeczypospolitej Polskiej",
     - po pkt 32 dodaje się pkt 33 w brzmieniu:
          "33) dochody z działalności niezarobkowej spółdzielczych kas
             oszczędnościowo-kredytowych oraz Krajowej Spółdzielczej Kasy
             Oszczędnościowo-Kredytowej, prowadzonej na podstawie odrębnych
             przepisów, w części przeznaczonej na cele statutowe.",
   b) w ust. 1c pkt 2 otrzymuje brzmienie:
     "2) przedsiębiorstwach komunalnych mających osobowość prawną, dla których
       funkcję organu założycielskiego pełnią jednostki samorządu
       terytorialnego lub ich jednostki pomocnicze utworzone na podstawie
       odrębnych przepisów,";
14) w art. 18:
   a) w ust. 1:
     - skreśla się pkt 4,
     - dodaje się pkt 5 w brzmieniu:
         "5) kwoty równej funduszowi wynagrodzeń przysługujących osobom
           pozbawionym wolności i zatrudnionym u podatnika innego niż
           przywięzienny zakład pracy, o którym mowa w odrębnych przepisach.",
   b) skreśla się ust. 2-6c;
15) w art. 18a:
   a) po ust. 8 dodaje się ust. 8a w brzmieniu:
      "8a. Przy ocenie nabycia prawa do odliczeń, warunek określony w ust. 8
         pkt 4 uważa się za spełniony, mimo wystąpienia zaległości
         przewyższającej odpowiednio 3% kwoty należnego podatku, jeżeli
         podatnik dokona korekty deklaracji podatkowej i ureguluje tę
         zaległość wraz z należnymi odsetkami, albo w terminie 14 dni od dnia
         otrzymania decyzji organu pierwszej instancji określającej
         zobowiązanie podatkowe, ureguluje taką zaległość wraz z należnymi
         odsetkami.",
   b) po ust. 21 dodaje się ust. 21a w brzmieniu:
      "21a. Przy ocenie utraty prawa do odliczeń z przyczyn, o których mowa w
          ust. 21 pkt 1 uznaje się że nie występuje utrata tego prawa, jeżeli
          podatnik dokona korekty deklaracji podatkowej i ureguluje tę
          zaległość wraz z należnymi odsetkami, albo w terminie 14 dni od dnia
          otrzymania decyzji organu pierwszej instancji określającej
          zobowiązanie podatkowe, ureguluje taką zaległość wraz z należnymi
          odsetkami.";
16) art. 21 otrzymuje brzmienie:
      "Art. 21. 1. Podatek dochodowy z tytułu uzyskanych na terytorium
             Rzeczypospolitej Polskiej przez podatników, o których mowa w art.
             3 ust. 2, przychodów:
           1) z odsetek, z praw autorskich lub praw pokrewnych, z praw do
             projektów wynalazczych, znaków towarowych i wzorów zdobniczych,
             w tym również ze sprzedaży tych praw, z należności za
             udostępnienie tajemnicy receptury lub procesu produkcyjnego, za
             użytkowanie lub prawo do użytkowania urządzenia przemysłowego, w
             tym także środka transportu, urządzenia handlowego lub naukowego,
             za informacje związane ze zdobytym doświadczeniem w dziedzinie
             przemysłowej, handlowej lub naukowej (know-how),
           2) z opłat za świadczone usługi w zakresie działalności
             widowiskowej, rozrywkowej lub sportowej, wykonywanej przez osoby
             fizyczne lub osoby prawne mające miejsce zamieszkania lub siedzibę
             za granicą, organizowanej za pośrednictwem osób fizycznych lub
             osób prawnych prowadzących działalność w zakresie imprez
             artystycznych, rozrywkowych lub sportowych na terytorium
             Rzeczypospolitej Polskiej
          - ustala się w wysokości 20% przychodów,
           3) z tytułu należnych opłat za wywóz ładunków i pasażerów przyjętych
             do przewozu w portach polskich przez zagraniczne przedsiębiorstwa
             morskiej żeglugi handlowej, z wyjątkiem ładunków i pasażerów
             tranzytowych,
           4) uzyskanych na terytorium Rzeczypospolitej Polskiej przez
             zagraniczne przedsiębiorstwa żeglugi powietrznej
          - ustala się w wysokości 10% tych przychodów.
         2. Przepisów ust. 1 nie stosuje się, jeżeli umowa w sprawie
           zapobieżenia podwójnemu opodatkowaniu, której Rzeczypospolita
           Polska jest stroną, zawarta z krajem, na terytorium którego
           podatnik ma siedzibę, stanowi inaczej.";
17) w art. 25:
   a) w ust. 1 wyrazy "ust. 2a i 3-5" zastępuje się wyrazami "ust. 2a, 3-6",
   b) w ust. 4 wyrazy "deklaracjach miesięcznych" zastępuje się wyrazami
     "składanych deklaracjach",
   c) dodaje się ust. 6-8 w brzmieniu:
     "6. Podatnicy mogą wpłacać zaliczki miesięczne według następujących zasad:
         1) za każdy z pierwszych pięciu miesięcy roku podatkowego w wysokości
           1/6 podatku należnego od podstawy opodatkowania wykazanej w
           deklaracji o wysokości dochodu (straty) osiągniętego za okres
           pierwszych sześciu miesięcy roku bezpośrednio poprzedzającego rok
           podatkowy,
         2) za szósty miesiąc roku podatkowego w wysokości różnicy pomiędzy
           podatkiem należnym od dochodu osiągniętego od początku roku
           podatkowego a sumą zaliczek należnych obliczonych zgodnie z pkt 1,
         3) za każdy z kolejnych sześciu miesięcy roku podatkowego w wysokości
           1/6 podatku należnego od podstawy opodatkowania wykazanej
           w deklaracji, o której mowa w ust. 7 pkt 4, obejmującej okres
           pierwszych sześciu miesięcy roku podatkowego.
      7. Podatnicy, którzy wybrali formę wpłacania zaliczek na zasadach
       określonych w ust. 6, są obowiązani:
         1) zawiadomić o tym właściwy urząd skarbowy, w terminie wpłaty
           pierwszej zaliczki,
         2) stosować tę formę wpłacania zaliczek w całym roku podatkowym,
         3) wpłacać zaliczki w terminach określonych w ust. 2 i 2a,
           uwzględniając zasady wyrażone w tych przepisach,
         4) bez wezwania składać deklaracje, według ustalonego wzoru,
           o wysokości dochodu (straty) osiągniętego od początku roku
           podatkowego do dnia, w którym upłynął szósty miesiąc roku
           podatkowego, w terminie określonym do wpłaty zaliczki za ten
           miesiąc,
         5) dokonać rozliczenia podatku za rok podatkowy zgodnie z art. 27.
      8. Przepisy ust. 6 i 7 nie mają zastosowania do podatników, którzy:
         1) po raz pierwszy podjęli działalność w roku podatkowym,
         2) w roku poprzedzającym rok podatkowy ponieśli lub odliczali stratę,
         3) dokonywali w trakcie roku podatkowego poprzedzającego rok
           podatkowy odliczeń, o których mowa w art. 18 ust. 1 lub w art. 18a
           ust. 1 lub dokonują takich odliczeń w trakcie roku podatkowego,
         4) w roku poprzedzającym rok podatkowy byli obowiązani do wpłaty
           mniejszej albo większej liczby zaliczek, niż przypadająca do wpłaty
           w roku podatkowym.";
18) w art. 26:
   a) w ust. 1 wyrazy "w art. 21 i 22" zastępuje się wyrazami "w art. 21 ust. 1
     oraz w art. 22",
   b) po ust. 1a dodaje się ust. 1b w brzmieniu:
      "1b. Jeżeli przychody, o których mowa w art. 21 ust. 1 pkt 3, są
         uzyskiwane od zleceniodawców zagranicznych, zagraniczne
         przedsiębiorstwa morskiej żeglugi handlowej są obowiązane przed
         wyjściem statku z portu polskiego przesłać urzędowi skarbowemu
         właściwemu według siedziby Morskiej Agencji deklarację o wysokości
         przychodu za wywóz ładunków i pasażerów przyjętych do przewozu w
         porcie polskim i wpłacić na rachunek tego urzędu należny podatek.
         Odpis deklaracji oraz dowód wpłaty podatku zagraniczne
         przedsiębiorstwo morskiej żeglugi handlowej jest obowiązane przekazać
         właściwej miejscowo Morskiej Agencji. Jeżeli jednak przed wyjściem
         statku z portu polskiego nie jest możliwe ustalenie wysokości
         przychodu za wywóz ładunków i pasażerów, zagraniczne przedsiębiorstwo
         morskiej żeglugi handlowej jest obowiązane wpłacić zaliczkę na
         podatek od przewidywanego przychodu, a następnie w ciągu 60 dni od
         dnia wyjścia z portu, przekazać za pośrednictwem tej Agencji,
         ostateczne dane o wysokości przychodu za wywóz ładunków i pasażerów
         oraz wpłacić różnicę między kwotą należnego podatku a kwotą wpłaconej
         zaliczki.",
   c) w ust. 2 wyrazy "uprawomocnienia się uchwały zgromadzenia członków"
     zastępuje się wyrazami "podjęcia przez walne zgromadzenie uchwały";
19) w art. 27:
   a) po ust. 1a dodaje się ust. 1b w brzmieniu:
      "1b. Obowiązek złożenia zeznania o ostatecznej wysokości dochodu (straty)
         nie dotyczy podatników, u których nie wystąpiły zmiany w danych
         wykazanych w zeznaniu wstępnym o wysokości osiągniętego dochodu
         (straty).",
   b) w ust. 2 skreśla się wyrazy "- do zeznania o ostatecznej wysokości
     dochodu,";
20) w art. 28 ust. 1 otrzymuje brzmienie:
   "1. Podatnicy posiadający wyodrębnione organizacyjnie zakłady (oddziały)
     położone na terenie innych gmin niż gmina, na terenie której podatnicy
     mają swoją siedzibę, są obowiązani  załączać do deklaracji oraz zeznania
     o wysokości dochodu (straty) informacje o wysokości należnych gminom
     i województwom udziałów w podatku dochodowym, ustalonych zgodnie z
     odrębnymi przepisami.";
21) w art. 37:
   a) w ust. 1:
     - wyrazy "do dnia 31 grudnia 1998 r." zastępuje się wyrazami "do dnia 31
       grudnia 1999 r.",
     - pkt 2 otrzymuje brzmienie:
         "2) dochody podatników z tytułu nieodpłatnie otrzymanych środków
           trwałych zaliczanych do infrastruktury technicznej w zakresie
           urządzeń, obiektów i sieci: wodnokanalizacyjnych, gazowych i
           ciepłowniczych, jeżeli przedmiotem działalności tych podatników jest
           działalność w zakresie świadczeń wodnokanalizacyjnych, gazowych i
           ciepłowniczych,",
   b) w ust. 4 kropkę zastępuje się średnikiem i dodaje wyrazy "nie dotyczy to
     przeniesienia własności w wyniku przekształcenia formy prawnej oraz
     łączenia lub podziału dotychczasowych podatników, dokonywanych na
     podstawie odrębnych przepisów, z których wynika, że podmiot powstały
     z przekształcenia, podziału albo łączenia wstępuje we wszystkie prawa
     i obowiązki podmiotu przekształconego, dzielonego lub łączonego.".
 
 
                        Przepisy przejściowe i końcowe
                                       
                                    Art. 2
1. Przepisy art. 1 pkt 4 mają zastosowanie do strat poniesionych przez
  podatników w roku podatkowym rozpoczynającym się po dniu 31 grudnia 1998 r.
2. Przepisy art. 1 pkt 12 lit. a) tiret czwarte mają zastosowanie do odsetek
  od dopłat wynikających z uchwał właściwych organów osoby prawnej, podjętych
  po dniu 31 grudnia 1998 r.; w przypadku podjęcia stosownych uchwał przed
  dniem 31 grudnia 1998 r., podatnicy, na rzecz których uchwalono dopłatę, są
  obowiązani, w terminie do dnia 31 stycznia 1999 r. zawiadomić urząd skarbowy
  właściwy ze względu na siedzibę podatnika, o podjęciu stosownej uchwały i
  przesłać jej kopię. W przeciwnym przypadku przyjmuje się, że uchwała została
  podjęta po dniu 31 grudnia 1998 r.
3. Podatnicy, którzy zawarli umowy pożyczki (kredytów), o których mowa w art.
  1 pkt 12 lit. a) tiret siedemnaste, przed dniem wejścia w życie ustawy - z
  wyjątkiem podatników, którzy kopię takiej umowy przekazali uprzednio urzędowi
  skarbowemu i opłacili stosowną opłatę skarbową - są obowiązani, w terminie 30
  dni od dnia wejścia w życie ustawy zawiadomić urzędy skarbowe, właściwe ze
  względu na siedzibę podatnika, o zawarciu takich umów i przesłać tym urzędom
  ich wykazy zawierające dane określające strony takiej umowy, wysokość
  odsetek, zabezpieczenie umowy oraz okres na jaki umowa została zawarta - w
  przeciwnym przypadku przyjmuje się, że umowa została zawarta po dniu wejścia
  w życie ustawy.
4. Podatnicy, którzy przed dniem 1 stycznia 1999 r. ponieśli wydatki na budowę
  budynku mieszkalnego, z przeznaczeniem znajdujących się w nim lokali
  mieszkalnych na wynajem oraz wydatki na zakup działki pod budowę tego budynku
  i nabyli prawo do odliczeń, na podstawie art. 18 ust. 1 pkt 4 ustawy
  wymienionej w art. 1 w brzmieniu obowiązującym przed dniem 1 stycznia
  1999 r.:
   1) zachowują prawo do tych odliczeń po dniu 31 grudnia 1998 r., na zasadach
     określonych w tej ustawie,
   2) w razie zaistnienia okoliczności powodujących obowiązek zwiększenia
     dochodu lub zmniejszenia straty - również w przypadku zbycia działki pod
     budowę tego budynku - dokonują takiego zwiększenia lub zmniejszenia po
     dniu 31 grudnia 1998 r., w zakresie i na zasadach określonych w tej
     ustawie.
5. Przepis ust. 4 stosuje się odpowiednio do podatników, którzy w okresie od
  dnia 1 stycznia 1999 r., nie dłużej jednak niż do dnia 31 grudnia 2001 r.
  poniosą wydatki na kontynuację budowy tego budynku mieszkalnego, z
  przeznaczeniem znajdujących się w nim lokali mieszkalnych na wynajem oraz
  wydatki na zakup działki pod budowę tego budynku.
6. Zasady, o których mowa w art. 1 pkt 15, mają zastosowanie również do
  podatników, którzy korzystali z odliczeń od dochodu przed 1 stycznia 1999 r.
  oraz do podatników, którym przysługuje prawo do odliczeń na podstawie art. 4
  ustawy z dnia 27 sierpnia 1997 r. o stosowaniu szczególnych rozwiązań
  podatkowych w związku z likwidacją skutków powodzi, która miała miejsce w
  lipcu 1997 r. (Dz. U. Nr 113, poz. 736 i z 1998 r. Nr 94, poz. 593).
7. Przepisy art. 1 pkt 17 mają zastosowanie do rozliczenia podatku dochodowego
  od dochodu uzyskanego w roku podatkowym rozpoczynającym się po dniu 31
  grudnia 1998 r.
8. Przepis art. 21 ust. 2 ustawy wymienionej w art. 1, w brzmieniu
  obowiązującym do dnia 31 grudnia 1998 r., zachowuje moc obowiązującą w
  odniesieniu do przychodów wynikających z umów zawartych przed dniem 1
  stycznia 1999 r.
                                    Art. 3.
Minister Finansów ogłosi w Dzienniku Ustaw Rzeczypospolitej Polskiej jednolity
tekst ustawy z dnia 15 lutego 1992 r. o podatku dochodowym od osób prawnych z
uwzględnieniem zmian wynikających z przepisów ogłoszonych przed dniem wydania
jednolitego tekstu.
                                    Art. 4.
Ustawa wchodzi w życie z dniem 1 stycznia 1999 r. i ma zastosowanie,
z zastrzeżeniem art. 2, do dochodów uzyskanych od tego dnia.
     
