



                                    
                              
Dz.U. z 1995 r. Nr 16, poz. 78                                    
                                    
                                
    
                                USTAWA
                        z dnia 3 lutego 1995 r.
                                    
                  o ochronie gruntów rolnych i leśnych
                                    
                                    
                               Rozdział 1
                            Przepisy ogólne
                                    
                                Art. 1.
Ustawa reguluje zasady ochrony gruntów rolnych i leśnych oraz rekultywacji i 
poprawiania wartości użytkowej gruntów.
                                Art. 2.
 1. Gruntami rolnymi, w rozumieniu ustawy, są grunty:
   1) określone w ewidencji gruntów jako użytki rolne,
   2) pod stawami rybnymi i innymi zbiornikami wodnymi, służącymi wyłącznie
     dla potrzeb rolnictwa,
   3) pod wchodzącymi w skład gospodarstw rolnych budynkami mieszkalnymi
     oraz innymi budynkami i urządzeniami służącymi wyłącznie produkcji
     rolniczej oraz przetwórstwu rolno-spożywczemu,
   4) pod budynkami i urządzeniami służącymi bezpośrednio do produkcji rolniczej
     uznanej za dział specjalny, stosownie do przepisów o podatku 
     dochodowym od osób fizycznych i podatku dochodowym od osób prawnych,
   5) parków wiejskich oraz pod zadrzewieniami i zakrzewieniami śródpolnymi,
     w tym również pod pasami przeciwwietrznymi i urządzeniami 
     przeciwerozyjnymi,
   6) pracowniczych ogrodów działkowych i ogrodów botanicznych,
   7) pod urządzeniami: melioracji wodnych, przeciwpowodziowych i przeciwpożarowych,
     zaopatrzenia rolnictwa w wodę, kanalizacji oraz utylizacji
     ścieków i odpadów dla potrzeb rolnictwa,
   8) zrekultywowane dla potrzeb rolnictwa,
   9) torfowisk i oczek wodnych,
  10) pod drogami dojazdowymi do gruntów rolnych.
 2. Gruntami leśnymi, w rozumieniu ustawy, są grunty:
   1) określone jako lasy w przepisach o lasach,
   2) zrekultywowane dla potrzeb gospodarki leśnej,
   3) pod drogami dojazdowymi do gruntów leśnych.
 3. Nie uważa się za grunty rolne gruntów znajdujących się pod parkami i 
   ogrodami wpisanymi do rejestru zabytków.
 
                                Art. 3.
 1. Ochrona gruntów rolnych polega na:
   1) ograniczaniu przeznaczania ich na cele nierolnicze lub nieleśne,
   2) zapobieganiu procesom degradacji i dewastacji gruntów rolnych oraz 
     szkodom w produkcji rolniczej, powstającym wskutek działalności nierolniczej,
   3) rekultywacji i zagospodarowaniu gruntów na cele rolnicze,
   4) zachowaniu torfowisk i oczek wodnych jako naturalnych zbiorników 
     wodnych.
 2. Ochrona gruntów leśnych polega na:
   1) ograniczaniu przeznaczania ich na cele nieleśne lub nierolnicze,
   2) zapobieganiu procesom degradacji i dewastacji gruntów leśnych oraz 
     szkodom w drzewostanach i produkcji leśnej, powstającym wskutek 
     działalności nieleśnej,
   3) przywracaniu wartości użytkowej gruntom, które utraciły charakter 
     gruntów leśnych wskutek działalności nieleśnej,
   4) poprawianiu ich wartości użytkowej oraz zapobieganiu obniżania ich 
     produkcyjności.
   
                                Art. 4.
Ilekroć w ustawie jest mowa o:
   1) gruntach bez bliższego określenia - rozumie się przez to grunty rolne i 
     leśne,
   2) budynkach i urządzeniach służących wyłącznie produkcji rolniczej oraz 
     przetwórstwu rolno-spożywczemu - rozumie się przez to budynki i 
     urządzenia służące przechowywaniu środków produkcji, prowadzeniu 
     produkcji rolniczej, przetwarzaniu i magazynowaniu wyprodukowanych 
     w gospodarstwie produktów rolniczych,
   3) osobach - rozumie się przez to osobę fizyczną lub prawną albo jednostkę
     organizacyjną nie posiadającą osobowości prawnej,
   4) właścicielu - rozumie się przez to również posiadacza samoistnego, zarządcę
     lub użytkownika, użytkownika wieczystego i dzierżawcę,
   5) wójcie - rozumie się przez to również burmistrza lub prezydenta miasta,
   6) przeznaczeniu gruntów na cele nierolnicze lub nieleśne - rozumie się 
     przez to ustalenie innego niż rolniczy lub leśny sposobu użytkowania 
     gruntów rolnych oraz innego niż leśny sposobu użytkowania gruntów leśnych,
   7) warstwie próchnicznej - rozumie się przez to wierzchnią warstwę gleby 
     o zawartości powyżej 1,5% próchnicy glebowej; miąższość tej warstwy 
     określa się w decyzji, o której mowa w art. 11 ust. 1,
   8) glebach pochodzenia organicznego - rozumie się przez to wytworzone 
     przy udziale materii organicznej, w warunkach nadmiernego uwilgotnienia,
     gleby mułowe, torfowe, murszowe i murszowate,
   9) glebach pochodzenia mineralnego - rozumie się przez to inne gleby niż 
     wymienione w pkt 8,
  10) oczkach wodnych - rozumie się przez to naturalne śródpolne i śródleśne
     zbiorniki wodne o powierzchni do 1 ha, nie podlegające klasyfikacji 
     gleboznawczej,
  11) wyłączeniu gruntów z produkcji - rozumie się przez to rozpoczęcie innego
     niż rolnicze lub leśne użytkowanie gruntów; nie uważa się za wyłączenie
     z produkcji gruntów, o których mowa w art. 2 ust. 1 pkt 3, jeżeli
     przerwa w rolniczym użytkowaniu tych obiektów jest spowodowana 
     zmianą kierunków produkcji rolniczej i trwa nie dłużej niż 5 lat,
  12) należności - rozumie się przez to jednorazową opłatę z tytułu trwałego 
     wyłączenia gruntów z produkcji,
  13) opłacie rocznej - rozumie się przez to opłatę roczną z tytułu użytkowania
     na cele nierolnicze lub nieleśne gruntów wyłączonych z produkcji, w 
     wysokości 10% należności wyrażonej w tonach ziarna żyta lub w m{3} 
     drewna tartacznego iglastego i uiszczaną: w razie trwałego wyłączenia - 
     przez lat 10, a w przypadku nietrwałego wyłączenia - przez okres tego 
     wyłączenia, nie dłużej jednak niż przez 20 lat od chwili wyłączenia tych 
     gruntów z produkcji,
  14) obszarach szczególnej ochrony środowiska lub strefie ochronnej - rozumie
     się przez to obszary szczególnej ochrony środowiska lub strefy 
     ochronne określone w przepisach o ochronie i kształtowaniu środowiska,
  15) utracie albo ograniczeniu wartości użytkowej gruntów - rozumie się 
     przez to całkowity zanik albo zmniejszenie zdolności produkcyjnej gruntów,
  16) gruntach zdegradowanych - rozumie się przez to grunty, których rolnicza
     lub leśna wartość użytkowa zmalała, w szczególności w wyniku pogorszenia
     się warunków przyrodniczych albo wskutek zmian środowiska 
     oraz działalności przemysłowej, a także wadliwej działalności rolniczej,
  17) gruntach zdewastowanych - rozumie się przez to grunty, które utraciły 
     całkowicie wartość użytkową w wyniku przyczyn, o których mowa w pkt 
     16,
  18) rekultywacji gruntów - rozumie się przez to nadanie lub przywrócenie 
     gruntom zdegradowanym albo zdewastowanym wartości użytkowych lub 
     przyrodniczych przez właściwe ukształtowanie rzeźby terenu, poprawienie
     właściwości fizycznych i chemicznych, uregulowanie stosunków wodnych,
     odtworzenie gleb, umocnienie skarp oraz odbudowanie lub zbudowanie
     niezbędnych dróg,
  19) zagospodarowaniu gruntów - rozumie się przez to rolnicze, leśne lub 
     inne użytkowanie gruntów zrekultywowanych,
  20) drogach dojazdowych do gruntów rolnych i leśnych - rozumie się przez 
     to drogi zakładowe prowadzące do gospodarstw rolnych i leśnych oraz 
     drogi wiejskie w rozumieniu przepisów o drogach publicznych,
  21) urządzeniach turystycznych - rozumie się przez to parkingi, pola biwakowe,
     wieże widokowe, kładki, szlaki turystyczne (ścieżki dydaktyczne) i 
     miejsca widokowe,
  22) planie urządzenia lasu - rozumie się przez to plan urządzenia lasu, 
     określony w przepisach o lasach,
  23) typie siedliskowym lasu - rozumie się przez to jednostkę klasyfikacji 
     siedlisk leśnych, stosowaną w planie urządzenia lasu,
  24) inwestycji - rozumie się przez to budowę jak również modernizację budowli
     lub urządzeń, które wymagają wyłączenia gruntów z produkcji,
  25) zakładzie przemysłowym - rozumie się przez to osobę, której działalność
     może powodować utratę lub ograniczenie wartości użytkowej gruntów,
  26) działalności przemysłowej - rozumie się przez to działalność nierolniczą 
     i nieleśną, powodującą utratę albo ograniczenie wartości użytkowej 
     gruntów,
  27) przepływie nienaruszalnym - rozumie się przez to przepływ minimalnej 
     ilości wody, niezbędnej do utrzymania życia biologicznego w cieku wodnym.
  
                                Art. 5.
Jeżeli przepisy niniejszej ustawy nie stanowią inaczej, właściwym w sprawach 
ochrony gruntów rolnych jest kierownik rejonowego urzędu rządowej administracji
ogólnej, a gruntów leśnych - dyrektor regionalnej dyrekcji Lasów Państwowych,
z wyjątkiem obszarów parków narodowych, gdzie organem właściwym 
jest dyrektor parku.
                               Rozdział 2
   Ograniczanie przeznaczania gruntów na cele nierolnicze i nieleśne
                                    
                                Art. 6.
 1. Na cele nierolnicze i nieleśne można przeznaczać przede wszystkim grunty 
   oznaczone w ewidencji gruntów jako nieużytki, a w razie ich braku - inne 
   grunty o najniższej przydatności produkcyjnej.
 2. Przy budowie, rozbudowie lub modernizacji obiektów związanych z działalnością
   przemysłową, a także innych obiektów budowlanych należy stosować
   takie rozwiązania, które ograniczają skutki ujemnego oddziaływania 
   na grunty.
 
                                Art. 7.
 1. Przeznaczenia gruntów rolnych i leśnych na cele nierolnicze i nieleśne dokonuje
   się w miejscowym planie zagospodarowania przestrzennego, sporządzonym
   w trybie określonym w przepisach o zagospodarowaniu przestrzennym.
 2. Przeznaczenie na cele nierolnicze i nieleśne:
   1) gruntów rolnych stanowiących użytki rolne klas I-III, jeżeli ich zwarty 
     obszar projektowany do takiego przeznaczenia przekracza 0,5 ha - 
     wymaga uzyskania zgody Ministra Rolnictwa i Gospodarki Żywnościowej,
   2) gruntów leśnych stanowiących własność Skarbu Państwa - wymaga uzyskania
     zgody Ministra Ochrony Środowiska, Zasobów Naturalnych i Leśnictwa
     lub upoważnionej przez niego osoby,
   3) gruntów rolnych stanowiących użytki rolne klas IV, jeżeli ich zwarty obszar
     projektowany do takiego przeznaczenia przekracza 1 ha,
   4) gruntów rolnych stanowiących użytki rolne klas V i VI, wytworzonych z 
     gleb pochodzenia organicznego, oraz torfowisk i oczek wodnych, jeżeli 
     mają być przeznaczone na cele budowy zbiorników wodnych, eksploatacji
     złóż kopalin, budowy dróg publicznych lub linii kolejowych,
   5) pozostałych gruntów leśnych
   - wymaga uzyskania zgody wojewody.
 3. Wyrażenie zgody, o której mowa w ust. 2 pkt 1-5, następuje na wniosek 
   zarządu gminy. Do wniosku dotyczącego gruntów leśnych stanowiących 
   własność Skarbu Państwa zarząd gminy dołącza opinię dyrektora regionalnej
   dyrekcji Lasów Państwowych, a w odniesieniu do gruntów parków narodowych
   - opinię dyrektora parku.
 4. Do wniosku dotyczącego gruntów, o których mowa w ust. 2 pkt 1 i 2, wojewoda
   dołącza swoją opinię i przekazuje wniosek odpowiedniemu ministrowi
   w terminie do 30 dni od chwili złożenia wniosku przez zarząd gminy.
 5. Organ wyrażający zgodę, o którym mowa w ust. 2, może żądać złożenia 
   wniosku w kilku wariantach, przedstawiających różne kierunki projektowanego
   przestrzennego rozwoju zabudowy.
 
                                Art. 8.
Przepisów art. 7 nie stosuje się do okresowego wyłączania gruntów z produkcji,
związanego z podjęciem natychmiastowych działań interwencyjnych wynikających
z klęsk żywiołowych lub wypadków losowych.
                                Art. 9.
 1. Zasady zaliczania lasów do lasów ochronnych określają przepisy o lasach.
 2. W lasach ochronnych mogą być wznoszone budynki i budowle służące gospodarce
   leśnej, obronności lub bezpieczeństwu państwa, oznakowaniu 
   nawigacyjnemu, geodezyjnemu, ochronie zdrowia oraz urządzenia służące 
   turystyce.
 3. W przypadkach uzasadnionych ważnymi względami społecznymi i brakiem 
   innych gruntów lasy ochronne mogą być, po uzyskaniu w trybie art. 7 ust. 
   2 zgody Ministra Ochrony Środowiska, Zasobów Naturalnych i Leśnictwa, 
   przeznaczone na inne cele niż określone w ust. 2.
 
                                Art. 10.
 1. Wniosek, o którym mowa w art. 7 ust. 4, powinien zawierać:
   1) uzasadnienie potrzeby zmiany przeznaczenia gruntów, o których mowa 
     w art. 7 ust. 2,
   2) wykaz powierzchni gruntów, o których mowa w pkt 1, z uwzględnieniem
     klas bonitacyjnych gruntów rolnych i typów siedliskowych gruntów 
     leśnych,
   3) ekonomiczne uzasadnienie projektowanego przeznaczenia, uwzględniające
     w szczególności:
       a) sumę należności i opłat rocznych za grunty projektowane do 
         przeznaczenia na cele nierolnicze i nieleśne,
       b) przewidywany rozmiar strat, które poniesie rolnictwo i leśnictwo 
         w wyniku ujemnego oddziaływania inwestycji lokalizowanych na 
         gruntach projektowanych do przeznaczenia na cele nierolnicze i 
         nieleśne.
 2. Do wniosku powinna być dołączona mapa gminy lub miasta, z oznaczeniem
   gruntów zabudowanych, z wyjątkiem gruntów, o których mowa w art. 
   2 ust. 1 pkt 3 i 4 oraz ust. 2 pkt 1, klas bonitacyjnych gruntów rolnych i 
   typów siedliskowych gruntów leśnych oraz granic gruntów, o których mowa 
   w ust. 1 pkt 1, wykonaną w skali takiej jak mapa planu zagospodarowania 
   gminy lub miasta. W odniesieniu do gruntów leśnych mapa stanowiąca załącznik
   do wniosku zawiera treść mapy gospodarczej lasów.
 3. Wniosek, o którym mowa w ust. 1, dotyczący gruntów o obszarze ponad 
   10 ha na cele inwestycji górniczych, powinien zawierać oprócz danych 
   określonych w ust. 1 i 2 także wariantowe rozwiązania w zakresie rekultywacji
   i zagospodarowania gruntów w trakcie i po zakończeniu działalności 
   przemysłowej, określające dla każdego wariantu koszty rekultywacji i zagospodarowania
   oraz straty, które poniesie rolnictwo i leśnictwo.
 4. Organ wyrażający zgodę, o którym mowa w art. 7 ust. 2, może w szczególnie
   uzasadnionym przypadku odstąpić od wymogu przedkładania uzasadnienia
   ekonomicznego oraz rozwiązań wariantowych, o których mowa w 
   ust. 3.
  
                               Rozdział 3
          Wyłączanie gruntów z produkcji rolniczej lub leśnej
                                    
                                Art. 11.
 1. Wyłączenie z produkcji użytków rolnych wytworzonych z gleb pochodzenia 
   mineralnego, zaliczonych do klas I, II, III, IIIa, IIIb, oraz użytków rolnych 
   klas IV, IVa, IVb, V i VI wytworzonych z gleb pochodzenia organicznego, 
   a także gruntów, o których mowa w art. 2 ust. 1 pkt 2-10, oraz gruntów 
   leśnych, przeznaczonych na cele nierolnicze i nieleśne - może nastąpić po 
   wydaniu decyzji zezwalających na takie wyłączenie. W decyzji określa się 
   obowiązki związane z wyłączeniem.
 2. W odniesieniu do gruntów wchodzących w skład parków narodowych decyzje,
   o których mowa w ust. 1, wydają dyrektorzy tych parków, z zastrzeżeniem
   art. 7 ust. 5.
 3. Decyzje, o których mowa w ust. 1 i 2, dotyczące gruntów wymienionych w 
   art. 8, mogą być wydane po dniu faktycznego wyłączenia gruntów z produkcji.
 4. Wydanie decyzji, o których mowa w ust. 1 i 2, następuje przed uzyskaniem 
   pozwolenia na budowę.
 5. Osoba ubiegająca się o wydanie decyzji, o których mowa w ust. 1 i 2, celem
   wydobywania torfów jest obowiązana przedstawić właściwemu organowi
   następujące dokumenty:
   1) dokumentację określającą położenie, powierzchnię i miąższość torfowiska
     oraz rodzaj występującego tam torfu,
   2) projekt eksploatacji, uwzględniający podział na etapy i termin jej zakończenia,
   3) projekt rekultywacji torfowiska i termin jej zakończenia,
   4) ocenę wpływu eksploatacji torfowiska na środowisko przyrodnicze, ze 
     szczególnym uwzględnieniem gospodarki wodnej.
 6. Nie wymaga się decyzji, o których mowa w ust. 1 i 2, jeżeli grunty rolne 
   mają być użytkowane na cele leśne.
 
                                Art. 12.
 1. Osoba, która uzyskała zezwolenie na wyłączenie gruntów z produkcji, jest 
   obowiązana uiścić należność i opłaty roczne, a w odniesieniu do gruntów 
   leśnych - także jednorazowe odszkodowanie w razie dokonania przedwczesnego
   wyrębu drzewostanu. Obowiązek taki powstaje od dnia faktycznego
   wyłączenia gruntów z produkcji.
 2. Właściciel, który w okresie 2 lat zrezygnuje w całości lub w części z uzyskanego
   prawa do wyłączenia gruntów z produkcji rolniczej lub leśnej, 
   otrzymuje zwrot należności, jaką uiścił, odpowiednio do powierzchni gruntów
   nie wyłączonych z produkcji. Zwrot uiszczonej należności następuje w 
   terminie do trzech miesięcy od dnia zgłoszenia rezygnacji.
 3. W razie zbycia gruntów, co do których wydano decyzje, o których mowa w 
   art. 11 ust. 1 i 2, a nie wyłączonych jeszcze z produkcji, obowiązek uiszczenia
   należności i opłat rocznych ciąży na nabywcy, który wyłączył grunt z 
   produkcji. Zbywający jest obowiązany uprzedzić nabywcę o tym obowiązku.
 4. W razie zbycia gruntów wyłączonych z produkcji, obowiązek uiszczania 
   opłat rocznych przechodzi na nabywcę. Zbywający jest obowiązany uprzedzić
   o tym nabywcę.
 5. Wysokość jednorazowego odszkodowania za przedwczesny wyrąb drzewostanu
   stanowi różnicę między spodziewaną wartością drzewostanu w wieku 
   rębności, określonym w planie urządzania lasu, a wartością w chwili jego 
   wyrębu. W drzewostanach młodszych, w których nie można pozyskać sortymentów
   drzewnych, odszkodowanie to stanowi wartość kosztów poniesionych
   na założenie i pielęgnację drzewostanów. Zasady ustalania odszkodowania
   określa Minister Ochrony Środowiska, Zasobów Naturalnych 
   i Leśnictwa.
 6. Należność pomniejsza się o wartość gruntu, ustaloną według cen rynkowych
   stosowanych w danej miejscowości w obrocie gruntami, w dniu faktycznego
   wyłączenia tego gruntu z produkcji.
 7. Należność za wyłączenie z produkcji 1 ha gruntów rolnych wymienionych 
   w art. 2 ust. 1 pkt 1, 3 i 5 wynosi:
   +-----------------------------+-----------------------------+
   |Grunty orne i sady, pod      |Łąki i pastwiska trwałe, pod |
   |budynkami i urządzeniami     |budynkami i urządzeniami     |
   |wchodzącymi w skład gospodarstw|wchodzącymi w skład gospodarstw|
   |rolnych oraz pod zadrzewieniami|rolnych oraz pod zadrzewieniami|
   |i zakrzewieniami śródpolnymi,|i zakrzewieniami śródplonymi,|
   |w tym pod pasami             |w tym pod pasami przeciwiwietrzymi|
   |przeciwwietrznymi i urządzeniami|i urządzeniami przeciwerozyjnymi|
   |przeciwerozyjnymi            |                             |
   +--------------+--------------+--------------+--------------+
   |              |równowartość  |              |równowartość  |
   |  klasa       | ton ziarna   |   klasa      | ton ziarna   |
   |              |    żyta      |              |    żyta      |
   +--------------+--------------+--------------+--------------+
   |              wytworzone z gleb pochodzenia mineralnego    |
   +--------------+--------------+--------------+--------------+
   |      I       |     750      |  ŁiPs I      |     750      |
   |              |              |              |              |
   |     II       |     650      | ŁiPs II      |     620      |
   |              |              |              |              |
   |   IIIa       |     550      |ŁiPs III      |     500      |
   |              |              |              |              |
   |   IIIb       |     450      |              |              |
   +--------------+--------------+--------------+--------------+
   |              wytworzone z gleb pochodzenia organicznego   |
   +--------------+--------------+--------------+--------------+
   |    IVa       |     350      | ŁiPs IV      |     300      |
   |              |              |              |              |
   |    IVb       |     250      |     Ł V      |     250      |
   |              |              |              |              |
   |      V       |     200      |    Ps V      |     200      |
   |              |              |              |              |
   |     VI       |     150      | ŁiPs VI      |     150      |
   +--------------+--------------+--------------+--------------+
 8. Równowartość tony ziarna żyta ustala się w wysokości stosowanej do wymierzania
   podatku rolnego, ogłaszanej przez Główny Urząd Statystyczny.
 9. Należność za wyłączenie z produkcji parków wiejskich oraz gruntów wymienionych
   w art. 2 ust. 1 pkt 4 i 10 ustala się jak za grunty pod budynkami
   i urządzeniami wchodzącymi w skład gospodarstw rolnych oraz grunty
   pod zadrzewieniami i zakrzewieniami śródpolnymi.
10. Należność za wyłączenie z produkcji 1 ha gruntów pod stawami rybnymi 
   oraz za grunty wymienione w art. 2 ust. 1 pkt 6-9 wynosi równowartość 
   400 ton ziarna żyta.
11. Należność za wyłączenie z produkcji 1 ha gruntu leśnego bez drzewostanu 
   wynosi:
   +----+----------------------------------+-------------------+
   |    |                                  |Równowartość ceny  |
   |    |                                  |1m{3} drewna tartacznego|
   |Lp. |Typy siedliskowe lasów            |iglastego w wysokości|
   |    |                                  |ogłaszanej przez Główny|
   |    |                                  |Urząd Statystyczny |
   +----+----------------------------------+-------------------+
   | 1. |Lasy: świeży, wilgotny, łęgowy i  |       2000        |
   |    |górski oraz ols jesionowy i ols   |                   |
   |    |górski                            |                   |
   +----+----------------------------------+-------------------+ 
   | 2. |Lasy mieszane: świeży, wilgotny i |                   |
   |    |bagienny, wyżynny, górski i ols   |       1500        |
   +----+----------------------------------+-------------------+
   | 3. |Bory mieszane: świeży, wilgotny,  |                   |
   |    |bagienny, wyżynny i górski        |       1150        |
   +----+----------------------------------+-------------------+
   | 4. |Bory: świeży, wilgotny, górski    |        600        |
   +----+----------------------------------+-------------------+
   | 5. |Bory: suchy i bagienny            |        250        |
   +----+----------------------------------+-------------------+
12. Należność i opłaty roczne za wyłączenie z produkcji gruntów leśnych w lasach
   ochronnych są wyższe o 50% od należności i opłat, o których mowa 
   w ust. 11.
13. Należność uiszcza się w terminie do 60 dni od dnia, w którym decyzja stała 
   się ostateczna.
14. Opłatę roczną za dany rok uiszcza się w terminie do dnia 30 czerwca tego 
   roku, przyjmując za podstawę ustalenia równowartość ceny tony ziarna żyta,
   stosowanej przy wymierzaniu podatku rolnego za pierwsze półrocze w 
   tym roku, a w odniesieniu do gruntów leśnych - cenę 1 m{3} drewna tartacznego
   iglastego, stosowaną przy wymiarze podatku leśnego w danym roku.
15. Rada gminy może podjąć uchwałę o objęciu na jej obszarze ochroną również
   gruntów rolnych wymienionych w art. 2 ust. 1 pkt 1, 3 i 5, zaliczonych 
   do klas IV, IVa i IVb, wytworzonych z gleb pochodzenia mineralnego. 
   Wówczas przepisy ust. 1-4, 6, 8, 9, 13 i 14 stosuje się odpowiednio, a należność
   z tytułu wyłączenia z produkcji 1 ha tych gruntów wynosi:
   +---------------------------+---------------------------------+
   |Grunty orne i sady, pod    |Łąki i pastwiska trwałe, pod     |
   |budynkami i urządzeniami   |budynkami i urządzeniami wchodzącymi|
   |wchodzącymi w skład        |w skład gospodarstw rolnych oraz |
   |gospodarstw rolnych oraz pod|pod zadrzewieniami i zakrzewieniami|
   |zadrzewieniami i zakrzewie-|śródpolnymi, w tym pod pasami    |
   |zakrzewieniami śródpolnymi,|przeciwwietrznymi i urządzeniami |
   |w tym pod pasami przeciwwietrznymi|przeciwerozyjnymi         |
   |i urządzeniami przeciwerozyjnymi|                            |
   +-------------+-------------+----------------+----------------+
   |             |równowartość |                | równowartość   |
   |    klasa    | ton ziarna  |     klasa      |  ton ziarna    |
   |             |    żyta     |                |     żyta       |
   +-------------+-------------+----------------+----------------+
   |             wytworzone z gleb pochodzenia mineralnego       |
   +-------------+-------------+----------------+----------------+
   |     IVa     |     350     |                |                |
   +-------------+-------------+   Ł i Ps IV    |      300       |
   |     IVb     |     250     |                |                |
   +-------------+-------------+----------------+----------------+
                                Art. 13.
 1. Przy wyłączaniu gruntów z produkcji w celu budowy zbiorników wodnych 
   należność i opłaty roczne określa się proporcjonalnie do udziału osób w 
   eksploatacji tych zbiorników.
 2. Jeżeli w eksploatacji zbiorników wodnych, o których mowa w ust. 1, przewiduje
   się udział osób wykorzystujących wodę na cele produkcji rolniczej, 
   leśnej lub ochrony przeciwpowodziowej, zawiesza się na lat 10 uiszczenie 
   proporcjonalnej części sumy należności i opłat rocznych. Proporcjonalną 
   część sumy należności i opłat rocznych ustala się stosownie do udziału 
   tych osób, określonego w dokumentacji technicznej eksploatacji zbiornika, 
   z tym że ustalony w tej dokumentacji przepływ nienaruszalny zalicza się 
   do eksploatacji zbiornika dla potrzeb rolnictwa. Zawieszoną część sumy 
   należności i opłat rocznych umarza się po upływie 10 lat.
 3. W razie zmniejszenia udziału osób, o których mowa w ust. 2, w eksploatacji
   zbiornika w okresie 10 lat od rozpoczęcia jego eksploatacji, osoby 
   przejmujące część lub całość tego udziału uiszczają należności i opłaty roczne
   proporcjonalnie do wielkości przejętego udziału w eksploatacji zbiornika
   w oparciu o protokół zdawczo-odbiorczy.
 
                                Art. 14.
 1. W razie wyłączania gruntów z produkcji, w decyzji o wyłączeniu, o której 
   mowa w art. 11 ust. 1 i 2, można, po zasięgnięciu opinii wójta, nałożyć 
   obowiązek zdjęcia oraz wykorzystania na cele poprawy wartości użytkowej 
   gruntów próchnicznej warstwy gleby z gruntów rolnych klas I, II, IIIa, IIIb, 
   III, IVa i IV oraz z torfowisk.
 2. W razie niewykonania obowiązku określonego w ust. 1, osoba wyłączająca 
   grunty z produkcji uiszcza za każdy 1 m{3} wykorzystanej niewłaściwie próchnicznej
   warstwy gleby opłatę w wysokości odpowiadającej równowartości 
   ceny ziarna żyta, obowiązującej w dniu wydania decyzji o ustaleniu wysokości
   opłaty, która wynosi:
    1) z gleb klas I i II oraz gleb pochodzenia
       organicznego                            - 5 q,
    2) z gleb pochodzenia mineralnego, zaliczonych
do klas III, IIIa i IIIb - 4 q,
    3) z gleb pochodzenia mineralnego, zaliczonych
do klas IVa i IV - 3 q.
                               Rozdział 4
                    Zapobieganie degradacji gruntów
                                    
                                Art. 15.
 1. Właściciel gruntów stanowiących użytki rolne oraz gruntów zrekultywowanych
   na cele rolne obowiązany jest do przeciwdziałania degradacji gleb, w 
   tym szczególnie erozji.
 2. Właściwy organ wymieniony w art. 5, ze względu na ochronę gleb przed 
   erozją, może, w drodze decyzji, nakazać właścicielowi zalesienie, zadrzewienie
   czy zakrzewienie gruntów lub założenie na nich trwałych użytków 
   zielonych. Właścicielowi gruntów przysługuje zwrot kosztów zakupu niezbędnych
   nasion i sadzonek ze środków Funduszu Ochrony Gruntów Rolnych.
 3. Jeżeli wykonanie nakazu, o którym mowa w ust. 2, spowoduje szkody wynikające
   ze zmniejszenia produkcji roślinnej, właścicielowi gruntów przysługuje
   odszkodowanie ze środków Funduszu Ochrony Gruntów Rolnych, 
   wypłacane przez okres 10 lat.
 4. Obowiązek utrzymywania w stanie sprawności technicznej urządzeń przeciwerozyjnych
   oraz urządzeń melioracji szczegółowych ciąży na właścicielu 
   gruntów, na których znajdują się te urządzenia.
 5. W razie wystąpienia z winy właściciela innych form degradacji gruntów, o 
   których mowa w ust. 1, w tym również spowodowanej nieprzestrzeganiem 
   przepisów o ochronie roślin uprawnych przed chorobami, szkodnikami i 
   chwastami, wójt w drodze decyzji nakazuje właścicielowi gruntów wykonanie
   w określonym terminie odpowiednich zabiegów. W razie niewykonania 
   decyzji, wójt zleca wykonanie zastępcze tych zabiegów na koszt właściciela 
   gruntów, wykorzystując do czasu zwrotu kosztów wykonania zastępczego 
   środki Funduszu Ochrony Gruntów Rolnych.
 
                                Art. 16.
 1. Dla gruntów położonych na obszarach szczególnej ochrony środowiska lub 
   w strefach ochronnych, istniejących wokół zakładów przemysłowych, opracowuje
   się, na koszt odpowiedzialnych zakładów, plany gospodarowania na 
   tych gruntach.
 2. Projekt planu gospodarowania na gruntach, o których mowa w ust. 1, powinien
   określać:
   1) rodzaje występujących zanieczyszczeń i ich stężenie,
   2) wpływ zanieczyszczeń lub innego szkodliwego oddziaływania na istniejący
     sposób zagospodarowania, z ewentualnym podziałem strefy ochronnej
     na części,
   3) aktualne kierunki produkcji roślinnej oraz wielkość tej produkcji,
   4) rośliny, które mogą być uprawiane, zalecenia dotyczące ich uprawy oraz 
     proponowany sposób ich gospodarczego wykorzystania,
   5) sposób przeciwdziałania zmniejszeniu wartości użytkowej gleb,
   6) spodziewany poziom globalnej produkcji rolniczej lub leśnej,
   7) wykaz gospodarstw rolnych prowadzących produkcję rolniczą,
   8) wysokość przewidywanych odszkodowań z tytułu obniżenia poziomu 
     produkcji lub zmiany kierunku produkcji,
   9) ewentualne obowiązki związane z prowadzeniem produkcji zwierzęcej, 
     w tym również rybackiej,
  10) ewentualne nakłady niezbędne do zmiany kierunków produkcji,
  11) przewidywany obszar i koszty nabycia gruntów przez zakład przemysłowy.
 3. Projekt planu powinien być wyłożony w urzędzie gminy do wglądu właścicieli
   gruntów na okres 30 dni w celu zgłoszenia uwag i wniosków. O wyłożeniu
   projektu planu do wglądu urząd gminy powiadamia właścicieli gruntów
   na piśmie.
 4. Rada gminy podejmuje, jako zadanie własne, uchwałę w przedmiocie zatwierdzenia
   planu, po uzyskaniu opinii placówek naukowych lub innych 
   osób upoważnionych przez Ministra Rolnictwa i Gospodarki Żywnościowej 
   w porozumieniu z Ministrem Ochrony Środowiska, Zasobów Naturalnych i 
   Leśnictwa. Koszty sporządzenia opinii pokrywa zakład przemysłowy.
 5. W razie prowadzenia produkcji w sposób naruszający ustalenia planu, o 
   których mowa w ust. 2 pkt 4 i 9, wójt, w porozumieniu z wojewódzkim inspektorem
   sanitarnym, nakazuje właścicielowi gruntów w oznaczonym terminie
   zniszczenie określonych upraw, przemieszczenie zwierząt poza obszar
   strefy ochronnej lub dokonanie ich uboju.
 6. Wykonanie decyzji, o której mowa w ust. 5, następuje bez odszkodowania.
 
                                Art. 17.
 1. Jeżeli właściciel gruntów, o których mowa w art. 16 ust. 1, poniósł szkodę 
   przez obniżenie poziomu produkcji rolniczej lub leśnej, przysługuje mu z 
   tego tytułu odszkodowanie od zakładu przemysłowego. W przypadku obniżenia
   poziomu produkcji w okresie trzech lat co najmniej o jedną trzecią 
   dotychczasowej wartości, zakład jest obowiązany, na wniosek właściciela, 
   wykupić całość lub część tych gruntów według cen wolnorynkowych.
 2. Jeżeli w wyniku realizacji planu, o którym mowa w art. 16 ust. 1, zachodzi 
   potrzeba zmiany kierunku produkcji rolniczej lub leśnej, zakład przemysłowy
   jest obowiązany zwrócić właścicielowi gruntów poniesione z tego tytułu
   nakłady i koszty oraz wypłacić równowartość szkód wynikłych ze zmiany 
   kierunków produkcji.
 
                                Art. 18.
 1. Na gruntach, o których mowa w art. 16 ust. 1, wojewoda zapewnia prowadzenie
   co 3 lata okresowych badań poziomu skażenia gleb i roślin. Jeżeli 
   okresowe badania wykażą, że uzyskiwane płody nie nadają się do spożycia 
   lub przetworzenia, kosztami badań należy obciążyć zakład przemysłowy, a 
   skażone grunty wyłącza się z produkcji w trybie określonym w art. 11 ust. 
   1. Skutki tych decyzji obciążają zakład przemysłowy odpowiedzialny za 
   skażenie.
 2. Na żądanie właściciela gruntów wyłączonych z produkcji, zakład przemysłowy,
   o którym mowa w ust. 1, jest obowiązany nabyć te grunty wraz z 
   budynkami i urządzeniami. Przepis art. 17 stosuje się odpowiednio.
 3. Jeżeli wyłączenie gruntów z produkcji następuje w wyniku ujemnego oddziaływania
   obiektów lub urządzeń należących do kilku osób, odpowiedzialność
   tych osób jest solidarna.
 4. Pierwsze badania okresowe, o których mowa w ust. 1, należy przeprowadzić
   do końca 1996 r.
 
 
                                Art. 19.
Przepisy art. 16-18 stosuje się odpowiednio także do gruntów zdewastowanych 
i zdegradowanych, położonych poza obszarami szczególnej ochrony środowiska 
i stref ochronnych.
                               Rozdział 5
                Rekultywacja i zagospodarowanie gruntów
                                    
                                Art. 20.
 1. Osoba powodująca utratę albo ograniczenie wartości użytkowej gruntów 
   jest obowiązana do ich rekultywacji na własny koszt.
 2. Rekultywacji gruntów zdewastowanych lub zdegradowanych przez nie ustalone
   osoby lub w wyniku klęsk żywiołowych dokonuje właściwy organ wymieniony
   w art. 5 przy wykorzystaniu środków Funduszu Ochrony Gruntów
   Rolnych, a w odniesieniu do gruntów leśnych i gruntów przeznaczonych
   do zalesienia - środków budżetu państwa na zasadach określonych w 
   przepisach o lasach.
 3. Rekultywację i zagospodarowanie gruntów planuje się, projektuje i realizuje
   na wszystkich etapach działalności przemysłowej.
 4. Rekultywację gruntów prowadzi się w miarę, jak grunty te stają się zbędne 
   całkowicie, częściowo lub na określony czas do prowadzenia działalności 
   przemysłowej oraz kończy się w terminie do 5 lat od zaprzestania tej działalności.
 5. Jeżeli działalność przemysłowa powodująca obowiązek rekultywacji gruntów
   prowadzona jest przez kilka osób, obowiązek ten ciąży na każdej z 
   nich, odpowiednio do zakresu działalności powodującej potrzebę rekultywacji.
 
                                Art. 21.
Na terenach przewidywanego osiadania gruntów na skutek działalności górniczej
zakład przemysłowy, na wniosek właściciela, rozpoczyna rekultywację 
przed wystąpieniem degradacji gruntów.
                                Art. 22.
 1. Decyzje w sprawach rekultywacji i zagospodarowania określają:
   1) stopień ograniczenia lub utraty wartości użytkowej gruntów, ustalony na 
     podstawie opinii, o których mowa w art. 28 ust. 5,
   2) osobę obowiązaną do rekultywacji gruntów,
   3) kierunek i termin wykonania rekultywacji gruntów,
   4) uznanie rekultywacji gruntów za zakończoną.
 2. W sprawach, o których mowa w ust. 1, decyzje wydaje kierownik rejonowego
   urzędu rządowej administracji ogólnej, po zasięgnięciu opinii:
   1) dyrektora właściwego terenowo okręgowego urzędu górniczego - w odniesieniu
     do działalności górniczej,
   2) dyrektora regionalnej dyrekcji Lasów Państwowych lub dyrektora parku 
     narodowego - w odniesieniu do gruntów o projektowanym leśnym kierunku
     rekultywacji,
   3) zarządu gminy.
 3. Osoby obowiązane do rekultywacji gruntów zawiadamiają organ, o którym 
   mowa w ust. 2, w terminie do dnia 28 lutego każdego roku o powstałych 
   w ubiegłym roku zmianach w zakresie gruntów podlegających rekultywacji.
                               Rozdział 6
                    Fundusz Ochrony Gruntów Rolnych
                                    
                                Art. 23.
 1. Tworzy się Fundusz Ochrony Gruntów Rolnych, zwany dalej "Funduszem".
 2. Regulamin funkcjonowania Funduszu ustala Minister Rolnictwa i Gospodarki
   Żywnościowej w porozumieniu z Ministrem Ochrony Środowiska, 
   Zasobów Naturalnych i Leśnictwa, po zasięgnięciu opinii właściwych komisji
   sejmowych.
 3. Dochodami Funduszu są związane z wyłączaniem z produkcji gruntów rolnych:
   1) należności,
   2) opłaty roczne,
   3) opłaty z tytułu niewykonania obowiązku zdjęcia i wykorzystania próchnicznej
     warstwy gleby,
   4) opłaty oraz należności i opłaty roczne podwyższone, określone w art. 28 
     ust. 1-3.
 4. Dochodami Funduszu mogą być także darowizny i inne dochody.
 
                                Art. 24.
 1. Fundusz dzieli się na terenowy i centralny.
 2. Fundusz centralny tworzy się z 20% dochodów Funduszu, o których mowa 
   w art. 23 ust. 3 i 4.
 3. Środkami Funduszu centralnego dysponuje Minister Rolnictwa i Gospodarki
   Żywnościowej.
 4. Środkami Funduszu terenowego dysponuje wojewoda.
 5. Fundusz terenowy przekazuje, w terminie 15 dni po zakończeniu każdego 
   kwartału, 20% zgromadzonych dochodów, wymienionych w art. 23 ust. 3, 
   na rachunek Funduszu centralnego.
 
                                Art. 25.
 1. Środki Funduszu przeznacza się na ochronę, rekultywację i poprawę jakości
   gruntów rolnych oraz na wypłatę odszkodowań przewidzianych ustawą, 
   a w szczególności na:
   1) rekultywację na cele rolnicze gruntów, które utraciły lub zmniejszyły 
     wartość użytkową wskutek działalności nie ustalonych osób,
   2) rolnicze zagospodarowanie gruntów zrekultywowanych,
   3) użyźnianie gleb o niskiej wartości produkcyjnej, ulepszanie rzeźby terenu
     i struktury przestrzennej gleb, usuwanie kamieni i odkrzaczanie,
   4) przeciwdziałanie erozji gleb na gruntach rolnych, w tym zwrot kosztów 
     zakupu nasion i sadzonek, utrzymania w stanie sprawności technicznej 
     urządzeń przeciwerozyjnych, oraz odszkodowania, o których mowa w 
     art. 15 ust. 3,
   5) budowę i renowację zbiorników wodnych służących małej retencji,
   6) budowę i modernizację dróg dojazdowych do gruntów rolnych,
   7) wdrażanie i upowszechnianie wyników prac naukowo-badawczych związanych
     z ochroną gruntów rolnych,
   8) wykonywanie badań płodów rolnych uzyskiwanych w strefach ochronnych,
     o których mowa w art. 16, oraz niezbędnych dokumentacji i ekspertyz
     z zakresu ochrony gruntów rolnych,
   9) wykonywanie zastępcze obowiązków określonych w ustawie,
  10) rekultywację nieużytków i użyźnianie gleb na potrzeby nowo zakładanych
     pracowniczych ogrodów działkowych,
  11) zakup sprzętu pomiarowego i informatycznego oraz oprogramowania, 
     niezbędnego do zakładania i aktualizowania operatów ewidencji gruntów
     oraz prowadzenia spraw ochrony gruntów rolnych, do wysokości 
     5% rocznych dochodów Funduszu.
 2. Środki Funduszu centralnego przeznacza się na zasilanie Funduszu terenowego
   oraz na zadania wymienione w ust. 1 pkt 7 i 11.
 3. Środki Funduszu terenowego powinny być w pierwszej kolejności przeznaczane
   na wykonywanie prac wymienionych w ust. 1 na obszarze tych gmin, 
   w których powstają dochody Funduszu oraz istnieją warunki uzyskania 
   wzrostu produkcji rolniczej, rekompensującej straty poniesione w wyniku 
   zmniejszenia obszaru gruntów rolnych.
 4. Przy przydzielaniu środków Funduszu terenowego właścicielom gruntów, 
   na ich wniosek, należy uwzględniać udział własny tych właścicieli w kosztach
   robót oraz efektywność projektowanych przedsięwzięć.
 5. Skutki finansowe decyzji, o których mowa w art. 15 ust. 2 i 3 oraz art. 20 
   ust. 2, wymagają uzgodnienia z dysponentem Funduszu.
 
                               Rozdział 7
                  Kontrola wykonania przepisów ustawy
                                    
                                Art. 26.
 1. Kontrolę stosowania przepisów ustawy sprawują Minister Rolnictwa i Gospodarki
   Żywnościowej, Minister Ochrony Środowiska, Zasobów Naturalnych
   i Leśnictwa, wojewodowie oraz organy wymienione w art. 5 oraz art. 
   15 ust. 5 i art. 16 ust. 5.
 2. Osoby przeprowadzające kontrolę są uprawnione do:
   1) wstępu na grunt i teren zakładu przemysłowego,
   2) wglądu do dokumentów oraz żądania sporządzenia ich odpisów,
   3) sprawdzania tożsamości osób w związku z prowadzoną kontrolą,
   4) żądania wyjaśnień i zasięgania informacji,
   5) pobierania próbek gleby lub roślin do analizy.
 3. Kontrolę stosowania przepisów ustawy w odniesieniu do gruntów użytkowanych
   na cele obronności lub bezpieczeństwa państwa można przeprowadzać
   po uprzednim uzgodnieniu jej zakresu z jednostką nadrzędną użytkownika
   tych gruntów. 
 
                                Art. 27.
 1. Kontrola obejmuje wykonanie następujących obowiązków:
   1) zdjęcia i wykorzystania próchnicznej warstwy gleby,
   2) rekultywacji gruntów zdewastowanych i zdegradowanych,
   3) rolniczego zagospodarowania gruntów zrekultywowanych, jeżeli zagospodarowanie
     odbywa się przy wykorzystaniu środków Funduszu,
   4) przeciwdziałania erozji gleb i innym zjawiskom powodującym trwałe 
     pogarszanie wartości użytkowej gruntów,
   5) określonych w art. 16-19.
 2. Jeżeli objętość próchnicznej warstwy gleby zdejmowanej z gruntów wyłączanych
   z produkcji przekracza 1000 m{3}, kontrolę przeprowadza się z wykorzystaniem
   pomiarów geodezyjnych.
 3. Kontrola wykonania obowiązku rekultywacji gruntów polega na sprawdzeniu
   co najmniej raz w roku zgodności wykonywanych zabiegów z dokumentacją
   rekultywacji tych gruntów, a zwłaszcza wymagań technicznych oraz 
   ich terminowości, ze szczególnym uwzględnieniem obowiązku zakończenia 
   rekultywacji w okresie 5 lat od zaprzestania działalności przemysłowej.
 4. O terminie kontroli wymienionych w ust. 1-3, na obszarach górniczych, 
   morskiego pasa nadbrzeżnego, kolejowych i lotnisk komunikacyjnych, powiadamia
   się odpowiednio, nie później niż 3 dni przed zamierzoną kontrolą:
   1) okręgowy urząd górniczy,
   2) urząd morski,
   3) organ kolejowy lub zarząd lotniska.
   
                                Art. 28.
 1. W razie stwierdzenia, że grunty zostały wyłączone z produkcji niezgodnie z 
   przepisami niniejszej ustawy, sprawcy wyłączenia ustala się opłatę w wysokości
   dwukrotnej należności.
 2. W razie stwierdzenia, że grunty przeznaczone w miejscowym planie zagospodarowania
   przestrzennego na cele nierolnicze lub nieleśne zostały wyłączone
   z produkcji bez decyzji, o której mowa w art. 11 ust. 1 i 2, decyzję 
   taką wydaje się z urzędu, podwyższając jednocześnie wysokość należności 
   o 10%.
 3. W razie niezakończenia rekultywacji gruntów zdewastowanych w okresie, o 
   którym mowa w art. 20 ust. 4, stosuje się opłatę roczną podwyższoną o 
   200% od dnia, w którym rekultywacja gruntów powinna zostać zakończona.
 4. W razie niewykonania obowiązku rekultywacji gruntów zdegradowanych, 
   ustala się, w drodze decyzji, obowiązek corocznego wpłacania na Fundusz 
   Ochrony Gruntów Rolnych lub na Fundusz Leśny, przez osobę powodującą
   ograniczenie wartości użytkowej gruntów, równowartości opłaty rocznej 
   w takiej części, w jakiej nastąpiło ograniczenie wartości użytkowej gruntów.
   Do ustalenia wysokości opłaty rocznej za zdegradowanie gruntów stosuje
   się wartości wymienione:
   1) w art. 12 ust. 7 i odpowiednio w art. 12 ust. 15 w odniesieniu do gruntów
     rolnych klas I-IV,
   2) w art. 12 ust. 11 w odniesieniu do gruntów leśnych;
  opłaty te uiszcza się do czasu wykonania obowiązku rekultywacji.
 5. Rozmiar ograniczenia wartości użytkowej gruntów ustala się na podstawie 
   dwóch odrębnych opinii rzeczoznawców.
 6. W razie ograniczenia wartości użytkowej gruntów w wyniku zasadzenia 
   drzew przydrożnych, nie pobiera się opłat, o których mowa w ust. 4.
 7. Przepisy ust. 1-5 stosuje się odpowiednio w odniesieniu do gruntów leśnych,
   z tym że decyzję wydaje dyrektor regionalnej dyrekcji Lasów Państwowych,
   a w parkach narodowych dyrektor parku.
 8. Opłaty, o których mowa w ust. 1-4, stosuje się niezależnie od kar przewidzianych
   w przepisach o ochronie i kształtowaniu środowiska oraz innych 
   obowiązujących przepisach.
 
                                Art. 29.
 1. Opłaty, o których mowa w art. 28, nie mogą być wliczane do kosztów działalności
   osób, na które nałożono te opłaty.
 2. Jeżeli opłaty, o których mowa w art. 28, dotyczą jednostek organizacyjnych,
   na kierowników tych jednostek nakłada się karę w wysokości ich 
   wynagrodzenia za okres 3 ostatnich miesięcy.
 
                                Art. 30.
W przypadkach niewykonywania obowiązków określonych w ustawie stosuje 
się przepisy o postępowaniu egzekucyjnym w administracji.
                                Art. 31.
 1. Dochody Funduszu, o których mowa w art. 23, wynikające z niniejszej 
   ustawy, są należnościami państwowymi w rozumieniu przepisów o umarzaniu
   i udzielaniu ulg w spłacaniu należności państwowych.
 2. Świadczenia pieniężne, o których mowa w ust. 1, przedawniają się z upływem
   5 lat od dnia ich wymagalności.
 
                               Rozdział 8
                     Przepisy przejściowe i końcowe
                                    
                                Art. 32.
 1. Działający na podstawie ustawy z dnia 26 marca 1982 r. o ochronie gruntów
   rolnych i leśnych (Dz.U. Nr 11, poz. 79) Fundusz Ochrony Gruntów 
   Rolnych staje się Funduszem Ochrony Gruntów Rolnych w rozumieniu 
   niniejszej ustawy.
 2. Dochody, o których mowa w art. 12 ust. 1 oraz w art. 28 ust. 1-4, dotyczące
   gruntów leśnych są dochodami Funduszu Leśnego, o którym mowa w 
   przepisach o lasach. Przepisy art. 31 stosuje się odpowiednio.
 
                                Art. 33.
Właściwy w sprawach ochrony gruntów organ, o którym mowa w art. 5, prowadzi
sprawozdawczość z zakresu:
   1) obszaru gruntów wyłączanych z produkcji,
   2) ustalonych należności, opłat rocznych i innych, wymienionych w niniejszej
     ustawie, dochodów Funduszu Ochrony Gruntów Rolnych lub Funduszu
     Leśnego,
   3) wielkości obszarów i położenia gruntów zdewastowanych i zdegradowanych,
     podlegających rekultywacji i zagospodarowaniu,
   4) wyników rekultywacji i zagospodarowania gruntów,
   5) istniejących zasobów i eksploatacji złóż torfów,
według zasad określonych przez Ministra Rolnictwa i Gospodarki Żywnościowej
w porozumieniu z Ministrem Ochrony Środowiska, Zasobów Naturalnych i 
Leśnictwa i z Prezesem Głównego Urzędu Statystycznego.
   
                                Art. 34.
W stosunku do gruntów, na których zostały zlokalizowane stanowiska archeologiczne,
wojewódzki konserwator zabytków może określić zakres i sposób 
eksploatacji takich gruntów.
                                Art. 35.
 1. Do spraw wszczętych przed dniem wejścia w życie ustawy, a nie zakończonych
   decyzją ostateczną, stosuje się przepisy niniejszej ustawy.
 2. Do spraw, w których wydano decyzję ostateczną o wyłączeniu z produkcji 
   rolniczej gruntów rolnych klas I-III, a wyłączenie takie faktycznie jeszcze 
   nie nastąpiło, stosuje się przepisy dotychczasowe.
 3. Tracą ważność niewykonane do dnia wejścia w życie ustawy decyzje ostateczne,
   dotyczące:
   1) opłat z tytułu odłogowania gruntów rolnych,
   2) wyłączenia z produkcji rolniczej gruntów klas IV-VI, na mocy których 
     nie nastąpiło jeszcze faktyczne wyłączenie.
 4. Stałe opłaty roczne ustalone na podstawie dotychczasowych przepisów, 
   ulegają z mocy prawa umorzeniu, o ile ich kwota jest równa lub niższa od 
   10 zł.
 5. Do wznowienia postępowania w sprawach, w których na podstawie dotychczasowych
   przepisów wydano decyzje ostateczne, dotyczące:
   1) wyłączenia gruntów z produkcji bez zezwolenia,
   2) rekultywacji i zagospodarowania gruntów, w tym niewykonania rekultywacji
     gruntów w wyznaczonym terminie,
   stosuje się przepisy niniejszej ustawy.
 6. Nie wykonane do dnia wejścia w życie ustawy decyzje ostateczne w sprawach
   przeciwdziałania erozji gleb pozostają w mocy.
 
                                Art. 36.
Traci moc ustawa z dnia 26 marca 1982 r. o ochronie gruntów rolnych i leśnych
(Dz.U. Nr 11, poz. 79, z 1984 r. Nr 35, poz. 185, z 1988 r. Nr 24, poz. 
169, z 1990 r. Nr 34, poz. 198, z 1991 r. Nr 101, poz. 444, Nr 103, poz. 446 i 
Nr 114, poz. 494 oraz z 1994 r. Nr 27, poz. 96).
                                Art. 37.
Ustawa wchodzi w życie po upływie 30 dni od dnia jej ogłoszenia.
