



                                    
                              
Dz.U. z 1995 r. Nr 149, poz. 724
                                    
                                    
                                   
 
                                USTAWA
                      z dnia 24 listopada 1995 r.
                                    
                            o nasiennictwie
                                    
                                    
                               Rozdział 1
                            Przepisy ogólne
                                    
                                Art. 1.
 1. Ustawa reguluje sprawy:
    1) hodowli i oceny odmian roślin uprawnych,
    2) praw i obowiązków hodowców odmian roślin oraz praw twórców tych 
      odmian,
    3) wytwarzania, obrotu oraz oceny i kontroli materiału siewnego.
 2. Przepisów ustawy nie stosuje się do rosnących w lesie drzew, krzewów i 
   roślin zielnych, z wyjątkiem przepisów dotyczących wyłącznego prawa hodowcy
   do odmiany.
 
                                Art. 2.
 1. Użyte w ustawie określenia oznaczają:
    1) odmiana rośliny, zwana dalej "odmianą" - zbiorowość roślin w obrębie 
      botanicznej jednostki systematycznej najniższego znanego stopnia:
       a) którą można określić przejawianymi właściwościami wynikającymi 
         z określonego genotypu lub kombinacji genotypów,
       b) którą można odróżnić od każdej innej zbiorowości roślin co najmniej
         jedną przejawiającą się właściwością,
       c) która nie zmienia się po rozmnożeniu albo na końcu właściwego 
         jej cyklu rozmnożeń lub krzyżowań,
    2) mieszaniec - odmianę wytwarzaną każdorazowo przez krzyżowanie 
      określonych zbiorowości roślin, zgodnie z określonym sposobem i kolejnością,
    3) hodowla roślin - działalność zmierzająca do wytworzenia i zachowania 
      odmian roślin uprawnych, obejmująca:
       a) hodowlę twórczą, mającą na celu tworzenie nowych odmian,
       b) hodowlę zachowawczą, mającą na celu zachowanie charakterystycznych
         właściwości oraz wyrównania i trwałości wytworzonych 
         odmian,
    4) twórca odmiany, zwany dalej "twórcą" - osobę fizyczną, która wytworzyła
      lub odkryła odmianę oryginalną, a w przypadku mieszańca - 
      osobę fizyczną, która wytworzyła lub odkryła jedną lub więcej zbiorowości
      roślin wykorzystywanych przy rozpoczynaniu cyklu wytwarzania 
      mieszańca lub określiła sposób i kolejność krzyżowania tych zbiorowości,
    5) hodowca odmiany, zwany dalej "hodowcą" - osobę, która jest właścicielem
      roślin tej odmiany lub ich części oraz dokumentacji niezbędnej 
      do prowadzenia hodowli zachowawczej odmiany,
    6) materiał siewny - rośliny lub ich części przeznaczone do siewu, sadzenia,
      szczepienia i okulizacji lub tylko do rozmnażania roślin,
    7) materiał szkółkarski - materiał siewny drzew i krzewów,
    8) kwalifikowany materiał siewny - materiał siewny wytworzony w hodowli
      zachowawczej odmiany albo stanowiący jego dalsze rozmnożenie 
      lub materiał siewny mieszańca, o stwierdzonej przez Inspekcję Nasienną
      tożsamości odmiany, zgodności z obowiązującymi wymaganiami 
      jego wytwarzania oraz z wymaganiami jakościowymi,
    9) standardowy materiał siewny - materiał siewny wytworzony w hodowli 
      zachowawczej odmiany albo stanowiący jego dalsze rozmnożenie lub 
      materiał siewny mieszańca, o stwierdzonej przez jej hodowcę tożsamości
      odmiany, zgodności z obowiązującymi wymaganiami jego wytwarzania
      oraz wymaganiami jakościowymi,
   10) handlowy materiał siewny - materiał siewny odpowiadający normom i 
      innym wymaganiom jakościowym,
   11) materiał ze zbioru - rośliny lub ich części uzyskiwane z uprawy określonej
      odmiany nie przeznaczone do stosowania jako materiał siewny,
   12) urzędowe badanie odmiany, zwane dalej "urzędowym badaniem" - badanie
      odmiany w celu jej urzędowej rejestracji lub przyznania jej hodowcy
      wyłącznego prawa do tej odmiany,
   13) wartość gospodarcza odmiany - korzyść, jaką odmiana, uwzględniając 
      całość jej właściwości wpływających na tę wartość, może przynieść w 
      wytwarzaniu, przerobie, obrocie i użytkowaniu produktów uzyskiwanych
      z jej uprawy; pojedyncze niekorzystne właściwości odmiany mogą 
      być wyrównane innymi korzystnymi właściwościami,
   14) obrót materiałem siewnym:
       a) nabycie lub przyjęcie w komis materiału siewnego w celu jego 
         sprzedaży,
       b) oferowanie do sprzedaży i sprzedaż nabytego materiału siewnego, 
       c) oferowanie do sprzedaży i sprzedaż w zorganizowanych punktach 
         materiału siewnego wytworzonego przez sprzedawcę,
       d) przywóz materiału siewnego z zagranicy.
 2. Rozróżnia się odmiany:
    1) oryginalne - odznaczające się odrębnością, wyrównaniem i trwałością,
    2) selekcjonowane - nie różniące się istotnie od odmian macierzystych, 
      odznaczające się wyrównaniem, trwałością i hodowane przez innych 
      hodowców niż hodowcy odmian macierzystych.
 3. Wśród odmian oryginalnych wyróżnia się odmiany pochodne odkryte lub 
   wytworzone z odmian macierzystych lub z innych odmian pochodnych, 
   które:
    1) zachowują przejawiane charakterystyczne właściwości odmiany macierzystej
      wynikające z jej genotypu lub kombinacji genotypów, pomijając 
      różnice związane ze sposobem wytworzenia odmiany pochodnej,
    2) są odrębne od odmiany macierzystej.
 4. Za odmianę macierzystą uważa się odmianę, w której odkryto lub z której 
   wytworzono odmianę pochodną albo z której wywiedziono odmianę selekcjonowaną;
   odmiany pochodnej lub selekcjonowanej nie uważa się za odmianę
   macierzystą.
 5. Odmianę uważa się za odrębną, jeżeli różni się istotnie od innych znanych 
   odmian, w tym od odmian zgłoszonych lub wpisanych do urzędowych rejestrów
   lub innych urzędowych wykazów odmian albo do ksiąg lub innych 
   wykazów ochrony wyłącznego prawa do odmian.
 6. Odmianę uważa się za wyrównaną, jeżeli jej rośliny są wystarczająco podobne
   charakterystycznymi dla niej właściwościami, przy uwzględnieniu sposobu
   rozmnażania właściwego tej odmianie.
 7. Odmianę uważa się za trwałą, jeżeli jej charakterystyczne właściwości nie 
   zmieniają się po jej rozmnażaniu lub na końcu właściwego jej cyklu rozmnożeń
   albo krzyżowań.
 8. Odmiana chroniona - odmiana, do której uprawniony hodowca posiada w 
   Rzeczypospolitej Polskiej wyłączne prawo.
 
                                Art. 3.
Przepisy ustawy dotyczące twórcy odmiany stosuje się odpowiednio do współtwórców.
                                Art. 4.
Do postępowania w sprawach regulowanych w ustawie stosuje się przepisy 
Kodeksu postępowania administracyjnego, chyba że przepisy ustawy stanowią 
inaczej.
                               Rozdział 2
                       Ocena i rejestracja odmian
                                    
                                Art. 5.
Rejestr odmian roślin uprawnych, zwany dalej "rejestrem", jest urzędowym wykazem
oryginalnych i selekcjonowanych odmian tych roślin uprawnych, które 
mają znaczenie w gospodarce narodowej.
                                Art. 6.
 1. Odmianę wpisuje się do rejestru po sprawdzeniu, czy odmiana oryginalna 
   jest odrębna, wyrównana i trwała, a odmiana selekcjonowana nie różni się 
   istotnie od odmiany macierzystej, z której ją wywiedziono, jest wyrównana 
   i trwała oraz jeżeli:
    1) odmiana rośliny wymienionej w wykazie, o którym mowa w art. 23 
      pkt 2, ma zadowalającą wartość gospodarczą,
    2) hodowca odmiany:
       a) prowadzi jej hodowlę zachowawczą lub zachowuje ją w inny sposób
         i posiada jej materiał siewny w ilości co najmniej wystarczającej
         do urzędowych badań,
       b) nadał jej nazwę.
 2. Przepis ust. 1 pkt 1 nie dotyczy:
    1) odmian selekcjonowanych wytworzonych z odmian macierzystych wpisanych
      do rejestru,
    2) odmian drzew owocowych i krzewów jagodowych,
    3) odmian przeznaczonych wyłącznie na eksport,
    4) jeżeli wymagają tego porozumienia międzynarodowe, których stroną 
      jest Rzeczpospolita Polska.
 3. Wartość gospodarczą odmian roślin wieloletnich określonych w ust. 2 pkt 2 
   ocenia się po ich wpisaniu do rejestru.
 
                                Art. 7.
Za odmianę o zadowalającej wartości gospodarczej uważa się odmianę, co do 
której można oczekiwać, że w odniesieniu do innych porównywalnych odmian 
wpisanych do rejestru całością swych właściwości stanowi wyraźną poprawę 
wartości gospodarczej w uprawie oraz w przerobie i użytkowaniu materiału ze 
zbioru lub wyrobów wytworzonych z tego materiału.
                                Art. 8.
 1. Nazwa odmiany:
    1) powinna umożliwiać utożsamianie odmiany i różnić się od nazw istniejących
      odmian tej samej lub pokrewnej rośliny, w tym od nazw odmian
      wpisanych do rejestru lub objętych ochroną wyłącznego prawa 
      do zarobkowego z niej korzystania w kraju i w państwach, z którymi 
      Rzeczpospolita Polska ma porozumienie dotyczące nazw odmian,
    2) nie może wprowadzać w błąd co do właściwości odmiany i jej wartości 
      gospodarczej, a także hodowcy i miejsca pochodzenia odmiany, ani 
      składać się wyłącznie z cyfr,
    3) nie może naruszać prawa osób trzecich do znaków towarowych oraz 
      innych praw do używania oznaczeń materiału siewnego lub materiału 
      ze zbioru.
 2. Można używać tylko jednej nazwy odmiany zgłoszonej lub wpisanej do rejestru.
 3. W uzasadnionych przypadkach odmianie hodowanej w Rzeczypospolitej 
   Polskiej można nadać dodatkowe nazwy (synonimy), które po wpisaniu ich 
   do rejestru mogą być używane tylko do:
    a) oferowania do sprzedaży i do oznaczania materiału siewnego odmiany 
      przeznaczonego na eksport oraz zgłaszania tego materiału do uznania 
      za materiał siewny kwalifikowany,
    b) zgłaszania odmiany za granicą do urzędowych rejestrów odmian i do 
      przyznania wyłącznego prawa hodowcy do jego odmiany.
 4. Nazwa odmiany podlega ochronie od dnia wydania decyzji o wpisaniu jej 
   do rejestru do dnia wydania decyzji o jej skreśleniu z rejestru, a po tym 
   dniu trwa dopóty, dopóki materiał siewny lub materiał ze zbioru odmiany 
   znajduje się w obrocie lub w sprzedaży. Obowiązek stosowania nazwy odmiany
   dotyczy każdego, kto jej materiał siewny i materiał ze zbioru ocenia,
   oferuje do sprzedaży, zbywa lub reklamuje albo udziela informacji dotyczących
   odmiany.
 5. Do nazwy odmiany selekcjonowanej dodaje się określenie wskazujące na 
   jej hodowcę.
 
                                Art. 9.
Odmianę hodowaną w kraju wpisuje się do rejestru na wniosek jej hodowcy, a 
odmianę hodowaną za granicą - na wniosek przedstawiciela jej hodowcy w 
Rzeczypospolitej Polskiej, upoważnionego na piśmie do reprezentowania tego 
hodowcy we wszystkich sprawach związanych z rejestracją jego odmian w Rzeczypospolitej
Polskiej.
                                Art. 10.
 1. Przed wydaniem decyzji w sprawie wpisania odmiany do rejestru podlega 
   ona urzędowym badaniom i ocenie, chyba że z wniosku o wpisanie odmiany
   do rejestru wynika, że nie zostały spełnione wymagania określone w 
   art. 6 ust. 1.
 2. Jeżeli do rejestru zgłoszono dwie lub więcej odmian oryginalnych nie różniących
   się istotnie od siebie, do rejestru wpisuje się odmianę zgłoszoną 
   wcześniej.
 
                                Art. 11.
 1. Zgłoszenie odmiany do rejestru, jej urzędowe badanie, wpisanie do rejestru
   i utrzymywanie jej wpisu w rejestrze podlega opłacie rejestrowej.
 2. Jeżeli hodowca odmiany zgłoszonej do rejestru zalega ponad 30 dni z uiszczeniem
   opłaty rejestrowej za urzędowe badanie tej odmiany, można nie 
   rozpoczynać lub przerwać to badanie.
 3. W uzasadnionych gospodarczo przypadkach lub jeżeli wynika to z porozumień
   międzynarodowych, których Rzeczpospolita Polska jest stroną, 
   Minister Rolnictwa i Gospodarki Żywnościowej może całkowicie lub częściowo
   zwolnić hodowcę odmiany z obowiązku uiszczenia opłaty rejestrowej.
 
                                Art. 12.
 1. Hodowcy przysługuje prawo wglądu do rejestru w odniesieniu do jego odmiany.
 2. Udostępnienie instytucjom lub organizacjom zagranicznym danych i informacji
   zawartych w rejestrze może następować tylko w przypadkach określonych
   odpowiednimi porozumieniami międzynarodowymi, których stroną 
   jest Rzeczpospolita Polska.
 
                                Art. 13.
 1. Wszelkie sprawy związane z urzędowym badaniem i oceną odmian, prowadzeniem
   rejestru, przyznawaniem hodowcy wyłącznego prawa do odmiany
   oraz z lustracją hodowli odmian należą do właściwości Centralnego 
   Ośrodka Badania Odmian Roślin Uprawnych, zwanego dalej "Centralnym 
   Ośrodkiem".
 2. Centralny Ośrodek może zlecać przeprowadzanie urzędowych badań odmian
   innym wykonawcom, a także uznawać za równorzędne badania 
   przeprowadzone przez inne osoby fizyczne lub prawne albo jednostki organizacyjne
   nie posiadające osobowości prawnej.
 
                                Art. 14.
 1. Centralny Ośrodek jest państwową jednostką organizacyjną podległą Ministrowi
   Rolnictwa i Gospodarki Żywnościowej i ma prawo używania pieczęci
   okrągłej z godłem państwa.
 2. Centralny Ośrodek prowadzi gospodarkę finansową na zasadach określonych
   przepisami prawa budżetowego dla państwowej jednostki budżetowej.
 
                                Art. 15.
Minister Rolnictwa i Gospodarki Żywnościowej, w drodze rozporządzenia, nada
Centralnemu Ośrodkowi statut, w którym określi jego organizację, szczegółowe
zadania oraz tryb działania.
 
                                Art. 16.
 1. Hodowcę odmiany zgłoszonej do rejestru i przyjętej do urzędowego badania
   obowiązuje w określonych przez Centralny Ośrodek terminach:
    1) nadanie odmianie nazwy,
    2) dostarczenie nieodpłatnie materiału siewnego do urzędowego badania 
      odmiany o określonej jakości i w minimalnej ilości niezbędnej do 
      przeprowadzania badań,
    3) udzielenie informacji i wyjaśnień potrzebnych do urzędowego badania 
      i oceny odmiany,
    4) umożliwienie lustracji hodowli zachowawczej odmiany lub zachowania 
      jej w inny sposób.
 2. Przy przeprowadzaniu lustracji hodowli zachowawczej odmiany jej hodowcę
   obowiązuje:
    1) umożliwienie przeglądu roślinnych materiałów hodowlanych i hodowlanego
      materiału siewnego,
    2) udostępnienie do wglądu niezbędnej dokumentacji hodowlanej,
    3) umożliwienie zapoznania się z warunkami organizacyjnymi i technicznymi
      prowadzenia hodowli zachowawczej odmiany lub zachowania jej 
      w inny sposób,
    4) udzielenie informacji i wyjaśnień w sprawach wymienionych w pkt 1-3.
 3. Jeżeli nastąpiła zmiana hodowcy odmiany, nowy hodowca jest obowiązany 
   zawiadomić o tym Centralny Ośrodek w terminie do 30 dni.
 
                                Art. 17.
 1. Wpisanie odmiany do rejestru, odmowa wpisania i skreślenie odmiany z 
   rejestru następuje w drodze decyzji Dyrektora Centralnego Ośrodka, po 
   zasięgnięciu opinii odpowiedniej komisji do spraw rejestracji odmian.
 2. W skład komisji powinni wchodzić rzeczoznawcy oraz przedstawiciele organizacji
   naukowych, zawodowych i gospodarczych zainteresowanych użytkowaniem
   odmian, wskazani przez właściwe organy, z tym że co najmniej 
   jeden członek komisji powinien być specjalistą z zakresu genetyki i hodowli
   roślin.
 3. Minister Rolnictwa i Gospodarki Żywnościowej tworzy i znosi komisje odpowiednie
   dla rośliny uprawnej i grupy pokrewnych roślin.
 
                                Art. 18.
 1. Po wpisaniu odmiany do rejestru, jej hodowcy wydaje się świadectwo wpisania
   odmiany do rejestru.
 2. Twórcy odmiany oryginalnej, wytworzonej w kraju lub częściowo za granicą
   albo odkrytej w kraju, wydaje się świadectwo jej wytworzenia lub odkrycia.
 
                                Art. 19.
 1. Przeprowadza się stałe lub okresowe, urzędowe badanie i ocenę odmiany 
   wpisanej do rejestru.
 2. Przepisy art. 16 stosuje się odpowiednio.
 
                                Art. 20.
Odmianę skreśla się z rejestru, jeżeli:
    1) nie jest tożsama, wyrównana lub trwała,
    2) hodowca odmiany:
       a) zgłosił wniosek o skreślenie jej z rejestru,
       b) zaprzestał prowadzenia jej hodowli zachowawczej lub zachowania 
         jej w inny sposób albo nie posiada jej materiału siewnego w ilości 
         wystarczającej do urzędowego badania.
       
                                Art. 21.
Odmianę można skreślić z rejestru, jeżeli:
    1) przestała mieć zadowalającą wartość gospodarczą w zastosowaniu do 
      odmian, u których ta wartość stanowi warunek wpisania lub utrzymania
      w rejestrze,
    2) hodowca odmiany:
       a) nie dostarcza materiału siewnego lub informacji potrzebnych do 
         jej urzędowego badania i oceny,
       b) nie zezwolił na przeprowadzenie lustracji hodowli zachowawczej 
         odmiany lub zachowania jej w inny sposób,
       c) zaprzestał wytwarzania materiału siewnego odmiany,
       d) zalega ponad sześć miesięcy z uiszczeniem opłat rejestrowych,
       e) nie nadał odmianie nowej nazwy, gdy nie spełnia ona obowiązujących
         wymagań.
       
                                Art. 22.
Jeżeli osoba nieuprawniona zgłosiła wniosek o wpisanie odmiany oryginalnej 
do rejestru lub jeżeli taką odmianę wpisano do rejestru na wniosek tej osoby, 
hodowca odmiany może żądać:
    1) odmowy wpisania lub skreślenia odmiany z rejestru,
    2) wpisania odmiany do rejestru na jego rzecz, z tym że:
       a) za datę zgłoszenia wniosku o wpisanie odmiany do rejestru przyjmuje
         się datę zgłoszenia wniosku przez osobę nieuprawnioną,
       b) uznaje się dokumentację dostarczoną przez osobę nieuprawnioną 
         i poniesione przez nią opłaty rejestrowe oraz wyniki urzędowego 
         badania odmiany.
       
                                Art. 23.
Minister Rolnictwa i Gospodarki Żywnościowej określi, w drodze rozporządzenia:
    1) wykaz roślin uprawnych, których odmiany wpisuje się do rejestru,
    2) wykaz roślin uprawnych, których wpisanie do rejestru wymaga stwierdzenia
      zadowalającej wartości gospodarczej,
    3) wykaz roślin uprawnych, których odmiany, określone w art. 6 ust. 2 
      pkt 2 i 4, wpisuje się do rejestru bez stwierdzenia zadowalającej wartości
      gospodarczej,
    4) szczegółowe wymagania obowiązujące przy zgłaszaniu, wpisywaniu i 
      skreślaniu odmian z rejestru, nadawaniu im nazw, urzędowym badaniu 
      odmian, prowadzeniu rejestru oraz przy dokonywaniu lustracji hodowli 
      lub zachowania w inny sposób odmian zgłoszonych lub wpisanych do 
      rejestru,
    5) zakres działania komisji, o których mowa w art. 17 ust. 3,
    6) stawki opłaty rejestrowej i terminy ich uiszczania - w porozumieniu z 
      Ministrem Finansów.
    
                               Rozdział 3
                       Wyłączne prawo do odmiany
                                    
                                Art. 24.
 1. Wyłączne prawo zarobkowego korzystania z odmiany, zwane dalej "wyłącznym
   prawem", przysługuje jej hodowcy, jeżeli:
    1) jest on twórcą odmiany lub
    2) twórca odmiany wytworzył ją lub odkrył w ramach umowy o pracę lub 
      innej umowy z hodowcą, o ile umowa nie stanowiła inaczej.
 2. Hodowca odmiany, któremu przysługuje wyłączne prawo, lub jego następca
   prawny zwany jest dalej "uprawnionym hodowcą".
 
                                Art. 25.
 1. Wyłączne prawo obejmuje prowadzenie hodowli zachowawczej odmiany 
   chronionej, a w odniesieniu do jej materiału siewnego:
    1) wytwarzanie i rozmnażanie oraz przygotowanie do rozmnażania,
    2) oferowanie do sprzedaży, sprzedaż i wszelką inną formę zbywania,
    3) eksport i import,
    4) przechowywanie do celów wymienionych w pkt 1-3.
 2. Jeżeli uprawniony hodowca nie miał właściwej sposobności wykonywania 
   wyłącznego prawa w odniesieniu do materiału siewnego chronionej odmiany,
   prawo to odnosi się do materiału ze zbioru tej odmiany.
 3. Wyłączne prawo odnosi się także do:
    1) odmian pochodnych odkrytych lub wytworzonych bezpośrednio lub 
      pośrednio z chronionej odmiany macierzystej, przy czym za pośrednie 
      odkrycie lub wytworzenie odmiany pochodnej uważa się jej odkrycie 
      lub wytworzenie:
       a) z odmiany pochodnej chronionej odmiany macierzystej lub
       b) z odmiany nie różniącej się istotnie od chronionej odmiany macierzystej,
    2) odmian, które nie różnią się istotnie od odmiany chronionej,
    3) odmian, których wytworzenie wymaga powtarzalnego używania chronionej
      odmiany lub odmian wymienionych w pkt 2.
 4. Wyłączne prawo nie dotyczy materiału siewnego i materiału ze zbioru:
    1) sprzedanego lub zbytego w inny sposób przez uprawnionego hodowcę 
      lub za jego zgodą, chyba że materiał został wykorzystany przez nabywcę
      w celu:
       a) ponownego wytworzenia materiału siewnego,
       b) eksportu z zachowaniem warunków umożliwiających wytworzenie 
         materiału siewnego danej odmiany w kraju, który nie chroni wyłącznego
         prawa uprawnionego hodowcy do odmian tego samego 
         rodzaju lub gatunku rośliny,
    2) przeznaczonego:
       a) do celów doświadczalnych,
       b) na własne nie zarobkowe potrzeby,
       c) do tworzenia nowych odmian nie będących odmianami pochodnymi
         odmiany chronionej i korzystania z nich w celach zarobkowych,
         w zakresie określonym w ust. 1 pkt 1-4 i ust. 2,
       d) do tworzenia odmian pochodnych i odmian wymagających powtarzalnego
         używania odmiany chronionej.
       
                                Art. 26.
 1. Posiadacz gruntów może, bez zgody uprawnionego hodowcy, stosować materiał
   ze zbioru jako materiał siewny odmiany chronionej lub odmian wymienionych
   w art. 25 ust. 3 pkt 1 i 2.
 2. Przepis ust. 1 dotyczy materiału ze zbioru wytworzonego i zastosowanego 
   jako materiał siewny na gruntach tego samego posiadacza.
 3. Posiadacz uiszcza uprawnionemu hodowcy uzgodnione wynagrodzenie za 
   zastosowanie materiału ze zbioru jako materiału siewnego. Wynagrodzenie 
   to powinno być niższe od opłaty licencyjnej za korzystanie z materiału 
   siewnego odmiany chronionej.
 4. Wynagrodzenie wymienione w ust. 3 nie przysługuje, jeżeli materiału ze 
   zbioru odmiany chronionej użyto jako materiału siewnego w ilości potrzebnej
   na obsianie lub obsadzenie:
    1) uprawy gruntowej rośliny rolniczej - do 50 ha,
    2) rośliny uprawnej nie wymienionej w pkt 1 - do 1 ha,
    3) uprawy pod osłonami każdej rośliny uprawnej - do 200 m{2}.
 
                                Art. 27.
Uprawniony hodowca korzysta również z praw nie uregulowanych w ustawie, 
jeżeli wynikają one z porozumień międzynarodowych, których stroną jest Rzeczpospolita
Polska.
                                Art. 28.
 1. Wyłączne prawo:
    1) odnosi się do odmian roślin uprawnych, których odmiany wpisuje się 
      do rejestru, a do odmian wszystkich roślin - po upływie pięciu lat od 
      dnia wejścia w życie w Rzeczypospolitej Polskiej Aktu z dnia 19 marca
      1991 r. Międzynarodowej konwencji o ochronie nowych odmian roślin,
    2) rozpoczyna się od dnia jego przyznania,
    3) trwa 30 lat w odniesieniu do odmian winorośli oraz drzew i ich podkładek,
    4) trwa 25 lat w odniesieniu do odmian nie wymienionych w pkt 3.
 2. Wyłączne prawo jest dziedziczne lub zbywalne w drodze umowy zawartej 
   w formie pisemnej.
    
                                Art. 29.
 1. Jeżeli odmianę wspólnie wytworzono lub odkryto u dwóch lub więcej hodowców,
   wyłączne prawo przysługuje im łącznie.
 2. Po przyznaniu wyłącznego prawa każdy ze współuprawnionych może, bez 
   zgody pozostałych współuprawnionych, korzystać z wyłącznego prawa i 
   dochodzić roszczeń z powodu jego naruszenia, z tym że do przeniesienia, 
   udzielenia licencji lub innego rozporządzenia wspólnym prawem wymagana
   jest zgoda wszystkich współuprawnionych. Współuprawnieni mogą inaczej
   regulować wzajemne prawa i obowiązki.
 
                                Art. 30.
 1. Przyznanie wyłącznego prawa następuje na wniosek hodowcy odmiany.
 2. Wyłączne prawo przyznaje się, jeżeli:
    1) odmiana jest nowa, odrębna, wyrównana i trwała,
    2) hodowca nadał odmianie nazwę odpowiadającą obowiązującym wymaganiom.
 3. Odmianę uważa się za nową, jeżeli przed zgłoszeniem wniosku o przyznanie
   wyłącznego prawa jej hodowca nie sprzedał lub w inny sposób nie 
   przekazał do wykorzystania w celach zarobkowych materiału siewnego lub 
   materiału ze zbioru albo nie wyraził na to zgody:
    1) w kraju - przez okres dłuższy niż jeden rok,
    2) za granicą - przez okres dłuższy niż sześć lat co do odmian drzew i 
      ich podkładek, a przez okres dłuższy niż cztery lata co do odmian innych
      roślin.
 4. Nie uważa się za wykorzystywanie w celach zarobkowych materiału siewnego
   lub materiału ze zbioru odmiany, jeżeli w umowie zawartej z hodowcą
   odmiany postanowiono, że materiał mogący służyć do wytworzenia materiału
   siewnego nie może być zbywany osobom trzecim.
    
                                Art. 31.
 1. Pierwszeństwo do przyznania wyłącznego prawa ustala się według daty 
   otrzymania wniosku o jego przyznanie.
 2. Hodowca, który złożył wniosek o przyznanie za granicą wyłącznego prawa, 
   może korzystać w kraju z prawa pierwszeństwa do przyznania wyłącznego 
   prawa w okresie dwunastu miesięcy od daty najwcześniejszego złożenia 
   wniosku za granicą.
 3. Przepis ust. 2 dotyczy wniosków o przyznanie wyłącznego prawa, złożonych 
   w państwach będących stronami odpowiednich porozumień międzynarodowych,
   których stroną jest Rzeczpospolita Polska.
 
                                Art. 32.
 1. Hodowca, który złożył wniosek o przyznanie wyłącznego prawa, korzysta z 
   tymczasowego wyłącznego prawa od daty jego złożenia.
 2. Przepisy dotyczące wyłącznego prawa stosuje się odpowiednio do tymczasowego
   wyłącznego prawa.
 3. Tymczasowe wyłączne prawo ustaje z dniem podjęcia decyzji o przyznaniu 
   lub odmowie przyznania wyłącznego prawa.
 
                                Art. 33.
 1. Przed przyznaniem wyłącznego prawa przeprowadza się urzędowe badanie 
   w celu stwierdzenia, czy odmiana jest odrębna, wyrównana i trwała, chyba 
   że uznano za wystarczające wyniki badań i inne informacje dostarczone 
   przez hodowcę ubiegającego się o przyznanie wyłącznego prawa. Przepis 
   art. 13 ust. 2 stosuje się odpowiednio.
 2. Uprawniony hodowca powinien dostarczyć terminowo i na własny koszt 
   materiał siewny oraz udzielić informacji i wyjaśnień niezbędnych do badania
   odmiany, w przeciwnym razie może to stanowić podstawę odmowy 
   przyznania wyłącznego prawa.
 3. Jeżeli nastąpiła zmiana uprawnionego hodowcy odmiany, nowy uprawniony 
   hodowca jest obowiązany powiadomić o tym Centralny Ośrodek w terminie
   do 30 dni.
 
                                Art. 34.
Zgłoszenie wniosku o przyznanie wyłącznego prawa, urzędowe badanie odmiany
oraz przyznanie i utrzymywanie wyłącznego prawa podlega opłacie, 
zwanej dalej "opłatą za ochronę".
                                Art. 35.
 1. Dyrektor Centralnego Ośrodka w drodze decyzji przyznaje, odmawia przyznania
   lub stwierdza nieważność wyłącznego prawa albo pozbawia uprawnionego
   hodowcę tego prawa.
 2. Nieważność wyłącznego prawa stwierdza się, jeżeli:
    1) odmiana w dniu przyznania wyłącznego prawa nie była nowa, odrębna,
    2) odmiana w dniu przyznania wyłącznego prawa nie była wyrównana lub 
      trwała, a przyznano je na podstawie informacji i dokumentów dostarczonych
      przez jej uprawnionego hodowcę,
    3) wyłączne prawo przyznano osobie nieuprawnionej.
 3. Pozbawienie uprawnionego hodowcy wyłącznego prawa następuje przy zastosowaniu
   odpowiednio przepisów art. 20 pkt 1 i art. 21 pkt 2 lit.a), pkt 2 
   lit.d) lub pkt 2 lit.e) albo w przypadku, gdy uprawniony hodowca zgłosił 
   rezygnację z wyłącznego prawa.
 
                                Art. 36.
 1. Centralny Ośrodek prowadzi księgę ochrony wyłącznego prawa do odmian, 
   zwaną dalej "księgą", oraz spis odmian zgłoszonych do przyznania wyłącznego
   prawa, zwany dalej "spisem".
 2. Księga jest urzędowym wykazem chronionych odmian i uprawnionych hodowców.
 3. Spis jest urzędowym wykazem odmian zgłoszonych do przyznania wyłącznego
   prawa i uprawnionych hodowców posiadających tymczasowe wyłączne
   prawo do tych odmian.
 4. Przepisy art. 12 dotyczące rejestru stosuje się odpowiednio do księgi i spisu.
 5. Uprawnionemu hodowcy wydaje się świadectwo przyznania wyłącznego 
   prawa, a na jego wniosek świadectwo tymczasowego wyłącznego prawa.
 
                                Art. 37.
Nazwa odmiany, do której złożono wniosek o przyznanie wyłącznego prawa, 
podlega ochronie od dnia złożenia wniosku. Przepisy art. 8 ust. 4 stosuje się 
odpowiednio.
                                Art. 38.
 1. Uprawniony hodowca może, w drodze umowy licencyjnej, udzielić innej 
   osobie upoważnienia (licencji) do korzystania z wyłącznego prawa.
 2. Umowa licencyjna wymaga zachowania formy pisemnej pod rygorem nieważności.
 3. Jeżeli uprawniony hodowca udzielił licencji pełnej, licencjobiorca ma prawo
   niewyłącznego korzystania ze wszystkich uprawnień przysługujących 
   uprawnionemu hodowcy, wymienionych w art. 25 ust. 1-3, w art. 26 ust. 3 
   z zastrzeżeniem art. 26 ust. 4 oraz w art. 27, chyba że w umowie licencyjnej
   postanowiono inaczej.
 4. Korzystający z licencji może udzielić sublicencji tylko za zgodą uprawnionego
   hodowcy wyrażoną w formie pisemnej.
 5. Udzielenie licencji niewyłącznej nie wyklucza możliwości udzielania dalszych
   licencji na korzystanie z wyłącznego prawa, a także jednoczesnego 
   korzystania z wyłącznego prawa przez uprawnionego hodowcę, chyba że w 
   umowie licencyjnej postanowiono inaczej.
 6. W przypadku udzielenia licencji obejmującej uprawnienia do prowadzenia 
   hodowli zachowawczej umowa staje się skuteczna wobec osób trzecich z 
   dniem wpisania jej do księgi lub spisu.
 7. Licencjobiorca wyłączny może na równi z licencjodawcą dochodzić roszczeń
   z powodu naruszenia wyłącznego prawa, chyba że umowa licencyjna 
   stanowi inaczej.
 
                                Art. 39.
 1. Jeżeli uprawniony hodowca lub licencjobiorca nie zachowują chronionej 
   odmiany lub odmiany określonej w art. 25 ust. 3 albo nie dostarczają na 
   rynek materiału siewnego lub materiału ze zbioru, Minister Rolnictwa i 
   Gospodarki Żywnościowej może udzielić, w drodze decyzji, licencji przymusowej
   innej osobie na korzystanie z wyłącznego prawa, określając jednocześnie
   szczegółowe wymagania dotyczące korzystania z tego prawa 
   oraz obowiązki uprawnionego hodowcy wobec licencjobiorcy.
 2. Licencja przymusowa ma charakter niewyłączny i nie ogranicza prawa 
   uprawnionego hodowcy do udzielania licencji określonej w art. 38 ust. 1-4.
                                Art. 40.
Jeżeli osoba nieuprawniona zgłosiła wniosek o przyznanie wyłącznego prawa 
lub jeżeli przyznano to prawo osobie nieuprawnionej, hodowca odmiany może 
żądać:
    1) odmowy przyznania wyłącznego prawa lub jego unieważnienia,
    2) przyznania mu wyłącznego prawa, z tym że:
       a) za datę zgłoszenia wniosku o przyznanie wyłącznego prawa przyjmuje
         się datę zgłoszenia wniosku przez osobę nieuprawnioną,
       b) uznaje się dokumentację dostarczoną przez osobę nieuprawnioną 
         i poniesione przez nią opłaty za ochronę, a także wyniki urzędowego
         badania odrębności, wyrównania i trwałości.
       
                                Art. 41.
Minister Rolnictwa i Gospodarki Żywnościowej, w drodze rozporządzenia:
    1) określi szczegółowe wymagania obowiązujące przy składaniu wniosku 
      o przyznanie wyłącznego prawa i urzędowym badaniu odmian, przyznawaniu
      i pozbawianiu wyłącznego prawa oraz przy prowadzeniu 
      księgi i spisu,
    2) określi stawki opłaty za ochronę i sposób ich pobierania - w porozumieniu
      z Ministrem Finansów.
    
                               Rozdział 4
                     Wytwarzanie materiału siewnego
                                    
                                Art. 42.
 1. Wytwarzanie kwalifikowanego i standardowego materiału siewnego rozpoczyna
   się od materiału siewnego wytworzonego przez hodowcę danej odmiany
   w hodowli zachowawczej i stanowi jedno lub kilka jego rozmnożeń; 
   w mieszańcu wytwarzanie tego materiału obejmuje wytwarzanie składników
   mieszańca oraz ich krzyżowanie.
 2. W wytwarzaniu kwalifikowanego i standardowego materiału siewnego powinny
   być spełnione warunki zapewniające w szczególności:
    1) utrzymanie tożsamości i czystości odmiany,
    2) zabezpieczenie przed porażeniem chorobami i szkodnikami przenoszonymi
      przez materiał siewny,
    3) uzyskiwanie materiału siewnego o jakości zgodnej z obowiązującymi 
      wymaganiami lub normami.
    
                                Art. 43.
 1. W celu ochrony roślinnych materiałów hodowlanych i upraw nasiennych 
   przed szkodliwym wpływem innych odmian lub innych roślin uprawnych 
   albo upraw porażonych chorobami, wojewoda na wniosek zainteresowanego
   i po zasięgnięciu opinii właściwych rad gmin może, w drodze rozporządzenia,
   wprowadzić zakaz uprawiania niektórych roślin uprawnych lub ich 
   odmian albo zakaz stosowania materiału siewnego o nieodpowiedniej 
   zdrowotności lub zakaz umieszczania uli z pszczołami na gruntach rolnych 
   położonych w pobliżu chronionych upraw.
 2. Zakaz powinien być wprowadzony i podany do wiadomości w takim terminie,
   aby mógł być uwzględniony przed dokonaniem siewu lub sadzenia 
   na gruntach rolnych objętych zakazem.
 3. Warunkiem wprowadzenia zakazu jest zapewnienie zainteresowanym posiadaczom
   gruntów rolnych możliwości nabycia odpowiedniego materiału 
   siewnego.
 4. Jeżeli pomimo zakazu dokonano siewu lub sadzenia nieodpowiednim materiałem
   siewnym, wojewoda w drodze decyzji nakaże posiadaczowi gruntu 
   rolnego zniszczenie w określonym terminie zasiewów lub zasadzeń.
 
                                Art. 44.
 1. Wojewoda, na wniosek zainteresowanego i po zasięgnięciu opinii właściwych
   rad gmin, może, w drodze rozporządzenia:
    1) tworzyć i znosić rejony zamknięte wytwarzania kwalifikowanego materiału
      siewnego odmian ziemniaka,
    2) ustalać podmioty gospodarcze organizujące na zasadzie wyłączności 
      wytwarzanie ziemniaka i skup kwalifikowanego materiału siewnego 
      odmian ziemniaka w tych rejonach.
 2. Podmioty gospodarcze wymienione w ust. 1 pkt 2 są obowiązane do:
    1) lustracji upraw ziemniaka,
    2) doradztwa oraz szkolenia osób uprawiających ziemniaka,
    3) sprzedaży posiadaczom gruntów rolnych kwalifikowanego materiału 
      siewnego odmian ziemniaka w ilościach niezbędnych do zasadzenia 
      całej powierzchni upraw ziemniaka.
 3. Posiadacze gruntów rolnych w rejonie zamkniętym są obowiązani:
    1) stosować wyłącznie materiał siewny ziemniaka o zdrowotności odpowiadającej
      materiałowi kwalifikowanemu,
    2) umożliwiać przeprowadzanie lustracji upraw ziemniaka przez podmioty
      gospodarcze wymienione w ust. 1 pkt 2.
    
                                Art. 45.
 1. Wytwarzanie materiału szkółkarskiego drzew owocowych i krzewów jagodowych
   wymaga zezwolenia.
 2. Zezwolenie wymienione w ust. 1 wydaje dyrektor właściwego terytorialnie 
   okręgowego inspektoratu Inspekcji Nasiennej na wniosek zainteresowanego
   producenta po sprawdzeniu, czy spełnia on warunki właściwego wytwarzania
   materiału szkółkarskiego, a szczególnie czy jest posiadaczem gruntu 
   do prowadzenia tej produkcji oraz czy posiada znajomość jej technologii i 
   przepisów dotyczących wytwarzania i zbywania materiału szkółkarskiego.
 3. Zezwolenia mogą dotyczyć wytwarzania materiału szkółkarskiego bez 
   ograniczeń lub mogą ograniczać jego zakres do określonych roślin uprawnych
   lub kategorii materiału szkółkarskiego (drzewek, krzewów, podkładek,
   zrazów, nasion).
 4. Dyrektor okręgowego inspektoratu Inspekcji Nasiennej może cofnąć zezwolenie
   w całości lub w części, jeśli producent nie przestrzega przepisów 
   i wymagań obowiązujących w wytwarzaniu bądź zbywaniu materiału szkółkarskiego
   albo nie uiszcza obowiązujących opłat hodowlanych.
    
                                Art. 46.
Minister Rolnictwa i Gospodarki Żywnościowej określi, w drodze zarządzenia:
    1) wymagania dotyczące wytwarzania kwalifikowanego i standardowego 
      materiału siewnego,
    2) wykaz norm materiału siewnego, których stosowanie w ocenie i obrocie
      jest obligatoryjne,
    3) wymagania jakościowe materiału siewnego nie objęte normami.
    
                               Rozdział 5
                  Ocena i kontrola materiału siewnego
                                    
                                Art. 47.
 1. Ocena materiału siewnego polega na sprawdzeniu, czy uprawy nasienne 
   odpowiadają wymaganiom obowiązującym w wytwarzaniu materiału siewnego
   oraz czy materiał siewny odpowiada wymaganiom jakościowym.
 2. Ocena materiału siewnego obejmuje sprawdzenie:
    1) upraw nasiennych, zwane dalej "oceną polową",
    2) jakości siewnej nasion, zwanej dalej "oceną laboratoryjną",
    3) zdrowotności sadzeniaków ziemniaka lub innego materiału siewnego, 
      zwane dalej "oceną weryfikacyjną",
    4) tożsamości i czystości odmianowej materiału siewnego, zwane dalej 
      "oceną tożsamości",
    5) cech zewnętrznych materiału siewnego, zwane dalej "oceną cech zewnętrznych".
 3. Oceny materiału siewnego dokonuje się na wniosek zainteresowanego.
 
                                Art. 48.
 1. Na podstawie wyników oceny materiału siewnego wydaje się świadectwo o 
   uznaniu lub nieuznaniu go za materiał siewny kwalifikowany, warunkowo 
   kwalifikowany, standardowy, handlowy lub za mieszankę materiału siewnego,
   zwane dalej "świadectwem".
 2. Za kwalifikowany lub standardowy można uznać materiał siewny odpowiadający
   normom i innym wymaganiom jakościowym:
    1) odmian wpisanych do rejestru,
    2) odmian skreślonych z rejestru przez okres dwóch lat po roku, w którym
      skreślono odmianę,
    3) dopuszczony do obrotu, zgodnie z art. 66 ust. 2 pkt 1 i 2, na okres 
      dłuższy niż rok,
    4) wytwarzany z przeznaczeniem wyłącznie na eksport.
 3. Za warunkowo kwalifikowany można uznawać materiał siewny odmian 
   zgłoszonych do rejestru w okresie od przyjęcia ich do urzędowych badań 
   do podjęcia decyzji o wpisaniu lub odmowie wpisania odmiany do rejestru. 
   Za warunkowo kwalifikowany można uznać również materiał siewny, którego
   wytwarzanie rozpoczęto przed podjęciem decyzji o odmowie wpisania 
   odmiany do rejestru.
 4. Po wpisaniu odmiany do rejestru warunkowo kwalifikowany materiał siewny
   tej odmiany uznaje się, na wniosek zainteresowanego, za kwalifikowany 
   materiał siewny.
 5. W razie odmowy wpisania odmiany do rejestru, warunkowo kwalifikowany 
   materiał siewny tej odmiany uznaje się, na wniosek zainteresowanego, za 
   materiał siewny kwalifikowany w najniższym stopniu kwalifikacji.
 6. Warunkowo kwalifikowanego materiału siewnego nie uznaje się za kwalifikowany
   materiał siewny, jeżeli przyczyną odmowy wpisania odmiany do rejestru
   był brak odrębności odmiany zgłoszonej jako oryginalna lub jeżeli 
   jej wartość gospodarcza jest mniejsza od wartości gospodarczej wszystkich 
   odmian wpisanych do rejestru.
 7. Za handlowy materiał siewny można uznać materiał siewny znanej lub nieznanej
   odmiany odpowiadający normom i innym wymaganiom jakościowym.
 8. Za kwalifikowaną lub standardową mieszankę materiału siewnego można 
   uznać mieszankę sporządzoną z dopuszczonego do obrotu kwalifikowanego
   lub standardowego materiału siewnego o określonym udziale poszczególnych
   składników tej mieszanki.
 9. Za handlową mieszankę materiału siewnego można uznać mieszankę sporządzoną
   ze składników dopuszczonych do obrotu o określonym ich udziale,
   w której przynajmniej jeden składnik stanowi handlowy materiał siewny.
    
                                Art. 49.
 1. Materiał siewny zgłoszony do uznania za materiał siewny kwalifikowany, 
   warunkowo kwalifikowany lub standardowy podlega ocenie polowej oraz 
   ocenie laboratoryjnej lub ocenie cech zewnętrznych i może podlegać ocenie
   tożsamości lub ocenie weryfikacyjnej.
 2. Materiał siewny zgłoszony do uznania za handlowy podlega ocenie laboratoryjnej
   lub ocenie cech zewnętrznych.
 3. Materiał siewny zgłoszony do uznania za mieszankę materiału siewnego 
   podlega ocenie laboratoryjnej w celu sprawdzenia udziału poszczególnych 
   składników tej mieszanki.
 4. Świadectwo uznające mieszankę materiału siewnego za kwalifikowaną lub 
   handlową można wydać na podstawie świadectw oceny laboratoryjnej poszczególnych
   składników mieszanki oraz ich udziału w mieszance.
 
                                Art. 50.
Do zgłoszenia materiału siewnego mieszańca w celu uznania go za materiał 
siewny kwalifikowany lub warunkowo kwalifikowany należy dołączyć opis składników
rodzicielskich mieszańca do wyłącznego wykorzystania w ocenie polowej.
                                Art. 51.
Ocenę materiału siewnego, z zastrzeżeniem art. 55 ust. 1, 2 i 4, oraz jego 
kontrolę wykonuje Inspekcja Nasienna.
                                Art. 52.
 1. Inspekcja Nasienna jest organem administracji państwowej podległym Ministrowi
   Rolnictwa i Gospodarki Żywnościowej i ma prawo używania pieczęci
   okrągłej z godłem państwa.
 2. Inspekcja Nasienna prowadzi gospodarkę finansową na zasadach określonych
   przepisami prawa budżetowego dla państwowej jednostki budżetowej.
 3. Organami Inspekcji Nasiennej są: Dyrektor Centralnego Inspektoratu Inspekcji
   Nasiennej, zwany dalej "Dyrektorem Centralnego Inspektoratu", 
   oraz dyrektorzy okręgowych inspektoratów Inspekcji Nasiennej, zwani dalej
   "dyrektorami okręgowych inspektoratów".
 4. W postępowaniu administracyjnym organem pierwszej instancji jest dyrektor
   okręgowego inspektoratu, a organem drugiej instancji Dyrektor Centralnego
   Inspektoratu.
 
                                Art. 53.
Minister Rolnictwa i Gospodarki Żywnościowej, w drodze rozporządzenia, 
nada Inspekcji Nasiennej statut, w którym określi jej organizację i szczegółowe 
zadania oraz tryb działania.
 
                                Art. 54.
Dyrektor Centralnego Inspektoratu kieruje działalnością Inspekcji Nasiennej, 
w tym:
    1) ustala metody oceny i kontroli materiału siewnego,
    2) określa stopnie kwalifikacji materiału siewnego,
    3) określa wykaz roślin uprawnych, których materiał siewny może być 
      uznawany za standardowy,
    4) ustala wykaz odmian, których materiał siewny może być uznany za 
      kwalifikowany, warunkowo kwalifikowany lub standardowy,
    5) określa materiał siewny podlegający ocenie tożsamości lub weryfikacyjnej,
    6) ustala, które dokumenty oceny materiału siewnego wystawione za 
      granicą obowiązują w kraju,
    7) ustala rodzaje i wzory świadectw,
    8) ustala tryb i szczegółowe warunki wydawania zezwoleń:
       a) na wytwarzanie materiału szkółkarskiego drzew owocowych i 
         krzewów jagodowych,
       b) na obrót materiałem siewnym.
    
                                Art. 55.
 1. Oceny polowej i laboratoryjnej materiału siewnego, w celu uznania go za 
   standardowy, dokonują upoważnieni hodowcy w odniesieniu do materiału 
   siewnego hodowanych przez nich odmian.
 2. Oceny laboratoryjnej własnego materiału siewnego, w celu uznania go za 
   materiał handlowy lub za handlową mieszankę materiału siewnego, mogą 
   dokonywać upoważnione podmioty gospodarcze prowadzące obrót tym 
   materiałem.
 3. Dokonujący ocen wymienionych w ust. 1 i 2 wydają świadectwa.
 4. Ocena cech zewnętrznych materiału siewnego należy do podmiotów gospodarczych
   prowadzących obrót tym materiałem siewnym.
 5. Oceny cech zewnętrznych materiału siewnego przeznaczonego na eksport 
   dokonuje Inspekcja Nasienna. Oceny tej mogą także dokonywać podmioty 
   gospodarcze prowadzące obrót materiałem siewnym, jeżeli pozwalają na 
   to przepisy międzynarodowe lub kraju importera.
 
                                Art. 56.
 1. Oceny polowej materiału siewnego, zgłoszonego do uznania za materiał 
   kwalifikowany lub warunkowo kwalifikowany, oraz urzędowej oceny cech 
   zewnętrznych materiału siewnego przeznaczonego na eksport dokonują, 
   na zlecenie dyrektora okręgowego inspektoratu, upoważnione osoby fizyczne,
   zwane dalej "kwalifikatorami".
 2. Próbki materiału siewnego do oceny na zlecenie zainteresowanego pobierają
   upoważnione osoby fizyczne, zwane dalej "próbobiorcami".
 3. Kwalifikatorom i próbobiorcom przysługuje za dokonanie zleconych czynności
   wynagrodzenie według stawek ustalonych przez Dyrektora Centralnego
   Inspektoratu, na podstawie szczegółowych zasad określonych przez 
   Ministra Rolnictwa i Gospodarki Żywnościowej.
 4. Przepis ust. 3 nie dotyczy próbobiorców zatrudnionych w podmiotach gospodarczych
   upoważnionych do oceny materiału siewnego, jeżeli pobierają 
   próbki na zlecenie tych podmiotów.
 
                                Art. 57.
 1. Upoważnienia, wymienione w art. 55 ust. 1 i 2 oraz w art. 56 ust. 1 i 2, 
   wydaje dyrektor okręgowego inspektoratu, jeżeli ubiegający się o upoważnienie
   zapewnia należyte wykonywanie czynności związanych z oceną materiału
   siewnego, a także posiada odpowiednie kwalifikacje, pomieszczenia 
   i urządzenia do wykonywania tych czynności.
 2. Dyrektor okręgowego inspektoratu może cofnąć upoważnienie wymienione 
   w ust. 1, jeżeli upoważniony nie spełnia warunków wymaganych do udzielenia
   tego upoważnienia lub nie przestrzega obowiązujących przepisów.
 
                                Art. 58.
Ocena materiału siewnego dokonana przez organy Inspekcji Nasiennej podlega
opłacie według stawek ustalonych przez Dyrektora Centralnego Inspektoratu
na podstawie szczegółowych zasad określonych przez Ministra Rolnictwa i 
Gospodarki Żywnościowej.
                                Art. 59.
 1. Jeżeli zainteresowany nie zgadza się z ustaleniami świadectwa wydanego 
   przez kwalifikatora, który dokonał oceny polowej lub oceny cech zewnętrznych
   materiału siewnego, albo z ustaleniami świadectwa wystawionego 
   na podstawie oceny laboratoryjnej wymienionej w art. 55 ust. 2, może 
   zwrócić się do dyrektora okręgowego inspektoratu z wnioskiem o powtórne
   dokonanie oceny i wydanie nowego świadectwa.
 2. Jeżeli zainteresowany nie zgadza się z ustaleniami świadectwa oceny materiału
   siewnego, wydanego przez dyrektora okręgowego inspektoratu, może 
   zwrócić się do jednostki organizacyjnej, wskazanej przez Dyrektora Centralnego
   Inspektoratu, z wnioskiem o powtórne dokonanie oceny i wydanie
   nowego świadectwa.
 3. Ustalenia powtórnego świadectwa są ostateczne.
 4. Wniosek wymieniony w ust. 1 lub 2 należy złożyć w terminie trzech dni, 
   jeżeli dotyczy świadectwa oceny polowej lub cech zewnętrznych, a w terminie
   siedmiu dni, jeżeli dotyczy oceny laboratoryjnej lub weryfikacyjnej. 
   Termin złożenia wniosku biegnie od dnia otrzymania świadectwa.
 5. Składający wniosek uiszcza opłatę za ocenę, którą zwraca się w przypadku 
   zmiany świadectwa na korzyść wnioskodawcy.
 
                                Art. 60.
 1. Kontrola materiału siewnego polega na sprawdzeniu przestrzegania wymagań
   obowiązujących w wytwarzaniu, przechowaniu, a także w przygotowaniu
   do obrotu i w obrocie materiałem siewnym.
 2. Kontrolę materiału siewnego przeprowadza się z urzędu.
 
                                Art. 61.
 1. Pracownicy Inspekcji Nasiennej, przeprowadzający kontrolę materiału siewnego
   lub kontrolę dokonywania jego oceny, są uprawnieni do:
    1) wstępu na grunty, na których wytwarza się materiał siewny, oraz do 
      pomieszczeń, w których znajduje się ten materiał lub dokonuje się jego
      oceny,
    2) kontroli dokumentów i żądania wyjaśnień związanych z wytworzeniem, 
      przechowaniem, oceną, przygotowaniem do obrotu i obrotem materiałem
      siewnym,
    3) zabezpieczenia niezbędnych dokumentów i kontrolowanego materiału 
      siewnego,
    4) pobierania nieodpłatnie próbek materiału siewnego.
 2. Organy Inspekcji Nasiennej mogą:
    1) zakazać wprowadzenia do obrotu albo nakazać wyłączenie z obrotu 
      materiału siewnego nie odpowiadającego normom i wymaganiom jakościowym
      oraz warunkom obrotu materiałem siewnym wymienionym 
      w art. 63, 66 i 67,
    2) nakazać poddanie materiału siewnego wymienionego w pkt 1 zabiegom
      uniemożliwiającym użycie go do siewu, sadzenia, szczepienia, 
      okulizacji lub tylko do rozmnażania roślin.
 3. Decyzje wymienione w ust. 2 pkt 1 podlegają natychmiastowemu wykonaniu.
 
                                Art. 62.
Minister Rolnictwa i Gospodarki Żywnościowej określi, w drodze rozporządzenia:
    1) sposób i tryb przeprowadzania kontroli materiału siewnego,
    2) siedziby i zasięg działania okręgowych inspektoratów Inspekcji Nasiennej,
      zwanych dalej "okręgowymi inspektoratami",
    3) szczegółowe zasady ustalania stawek wynagrodzeń kwalifikatorów i 
      próbobiorców oraz stawek opłat za ocenę materiału siewnego - w porozumieniu
      z Ministrem Finansów.
    
                               Rozdział 6
                        Obrót materiałem siewnym
                                    
                                Art. 63.
 1. Obrót materiałem siewnym mogą prowadzić podmioty gospodarcze posiadające
   zezwolenie na prowadzenie tego obrotu, wydane przez dyrektora 
   okręgowego inspektoratu właściwego terytorialnie dla siedziby tego podmiotu.
 2. Dyrektor okręgowego inspektoratu wydaje zezwolenie na wniosek zainteresowanego
   podmiotu gospodarczego po stwierdzeniu, czy spełnia on warunki
   właściwego prowadzenia obrotu, a w szczególności czy zapewnia 
   przestrzeganie obowiązujących przepisów oraz czy posiada pomieszczenia 
   i urządzenia zapewniające prawidłowe przygotowanie, przechowywanie i 
   sprzedaż materiału siewnego.
 3. Zezwolenia mogą dotyczyć prowadzenia obrotu materiałem siewnym bez 
   ograniczeń lub mogą go ograniczyć ze względu na grupy roślin uprawnych, 
   rodzaje materiału siewnego, rodzaje opakowań, obszar i okres czasu.
 
                                Art. 64.
 1. Podmioty gospodarcze prowadzące obrót materiałem siewnym, są obowiązane:
    1) składać właściwemu terytorialnie okręgowemu inspektoratowi półroczne
      informacje dotyczące obrotu materiałem siewnym do końca miesiąca
      po upływie półrocza, w zakresie określonym przez Ministra Rolnictwa
      i Gospodarki Żywnościowej w drodze rozporządzenia,
    2) udzielać zainteresowanemu hodowcy odmiany, na jego żądanie, informacji
      i umożliwiać wgląd do dokumentów dotyczących:
       a) obrotu materiałem siewnym jego odmiany,
       b) wartości sprzedanego materiału siewnego odmiany.
 2. Przepis ust. 1 pkt 2 lit. b) stosuje się odpowiednio do podmiotów gospodarczych
   sprzedających wytworzony przez nie materiał siewny.
 
                                Art. 65.
Dyrektor okręgowego inspektoratu może cofnąć zezwolenie na prowadzenie 
obrotu materiałem siewnym w całości lub w części podmiotowi gospodarczemu 
naruszającemu zasady i przepisy obowiązujące w obrocie albo nie uiszczającemu
obowiązujących opłat hodowlanych.
                                Art. 66.
 1. Do obrotu dopuszcza się:
    1) kwalifikowany i standardowy materiał siewny odmian wpisanych do rejestru,
    2) kwalifikowany i standardowy materiał siewny odmian skreślonych z rejestru,
      nie dłużej jednak niż przez okres trzech lat po roku, w którym 
      skreślono odmianę,
    3) kwalifikowany i standardowy materiał siewny w celu rozmnożenia i 
      sprzedaży na eksport:
       a) odmian hodowanych za granicą i nie wpisanych do rejestru,
       b) odmian hodowanych w kraju i wpisanych do rejestru z przeznaczeniem
         wyłącznie na eksport,
    4) handlowy materiał siewny tych roślin uprawnych, których odmiany 
      wpisuje się do rejestru w przypadkach, gdy nie ma w rejestrze odmian 
      tych roślin,
    5) handlowy materiał siewny tych roślin uprawnych, których odmian nie 
      wpisuje się do rejestru,
    6) kwalifikowaną i handlową mieszankę materiału siewnego złożoną z 
      materiału siewnego dopuszczonego do obrotu.
 2. W razie braku wystarczającej ilości materiału siewnego, a także z innych 
   ważnych powodów gospodarczych, Minister Rolnictwa i Gospodarki Żywnościowej
   może dopuścić do obrotu:
    1) kwalifikowany, standardowy lub handlowy materiał siewny odmian nie 
      wpisanych do rejestru,
    2) kwalifikowany lub standardowy materiał siewny odmian krajowych 
      wpisanych do rejestru i przeznaczony wyłącznie na eksport,
    3) warunkowo kwalifikowany materiał siewny,
    4) handlowy materiał siewny roślin uprawnych, których odmiany wpisuje 
      się do rejestru,
    5) inne kategorie materiału siewnego niż przewidziane w ustawie, jeżeli 
      wynika to z porozumień międzynarodowych, których stroną jest Rzeczpospolita
      Polska, określając wymagania związane z wytworzeniem i 
      uznaniem tego materiału.
 3. Dopuszczenie do obrotu materiału siewnego, na podstawie przepisu ust. 2, 
   powinno określać rodzaj i ilość materiału siewnego oraz okres jego ważności.
 4. Producent może oferować do sprzedaży i zbywać jedynie dopuszczony do 
   obrotu materiał szkółkarski drzew owocowych i krzewów jagodowych.
 
                                Art. 67.
 1. Z zagranicy można sprowadzać materiał siewny dopuszczony do obrotu, a 
   także materiał siewny przeznaczony do:
    1) prac w hodowli roślin lub do doświadczeń,
    2) uprawy w ogródkach przydomowych i działkowych, sprowadzony bez 
      pośrednictwa podmiotów gospodarczych prowadzących obrót materiałem
      siewnym.
 2. Kontrolę graniczną materiału siewnego w miejscach kontroli fitosanitarnej 
   przeprowadza Inspekcja Nasienna lub na zlecenie jej organów - Państwowa
   Inspekcja Ochrony Roślin.
 3. W zależności od wyników kontroli organ dokonujący kontroli zezwala na 
   przywóz lub zakazuje przywozu kontrolowanego materiału siewnego.
 4. Urzędy celne dokonują odprawy celnej tylko tego materiału siewnego, na 
   który zostało wydane zezwolenie na przywóz.
 
                               Rozdział 7
                            Opłata hodowlana
                                    
                                Art. 68.
 1. Opłata hodowlana jest częścią wpływów finansowych uzyskiwanych ze 
   sprzedaży materiału siewnego w obrocie oraz ze sprzedaży tego materiału 
   przez jego producenta podmiotom gospodarczym nie prowadzącym obrotu 
   materiałem siewnym.
 2. Opłata hodowlana dotyczy sprzedaży kwalifikowanego i standardowego 
   materiału siewnego.
 
                                Art. 69.
 1. Opłatę hodowlaną uiszczają podmioty gospodarcze:
    1) prowadzące obrót materiałem siewnym przeznaczonym:
       a) dla użytkowników tego materiału,
       b) do sprzedaży detalicznej,
       c) na eksport,
    2) wytwarzające materiał siewny, jeżeli sprzedały go podmiotom gospodarczym
      nie prowadzącym obrotu materiałem siewnym.
 2. Przepis ust. 1 pkt 1 nie dotyczy podmiotów gospodarczych prowadzących 
   wyłącznie detaliczną sprzedaż materiału siewnego kupionego lub przyjętego
   w komis od podmiotów gospodarczych prowadzących obrót tym materiałem.
 3. Opłatę hodowlaną ze sprzedaży materiału siewnego odmiany uiszcza się 
   na rzecz jej hodowcy.
 4. Opłatę hodowlaną za materiał siewny sprzedany w ciągu kwartału uiszcza 
   się do końca miesiąca po zakończeniu kwartału.
 5. Za zwłokę w uiszczaniu opłaty hodowlanej należą się odsetki ustawowe.
 6. Nie uiszcza się opłaty hodowlanej, jeżeli:
    1) hodowca odmiany chronionej udzielił licencji na sprzedaż jej materiału
      siewnego,
    2) hodowca odmiany hodowanej za granicą nie określił wysokości tej 
      opłaty w pisemnej umowie dotyczącej sprzedaży materiału siewnego,
    3) materiał siewny odmiany sprzedano jej hodowcy.
    
                                Art. 70.
 1. Hodowca odmiany hodowanej w kraju może w umowie zawartej w formie 
   pisemnej z nabywającym od niego materiał siewny tej odmiany ustalić wysokość
   opłaty hodowlanej albo zrzec się tej opłaty.
 2. Jeżeli hodowca odmiany hodowanej w kraju nie ustalił wysokość opłaty 
   hodowlanej ani nie zrzekł się tej opłaty, obowiązuje uiszczanie na jego 
   rzecz opłaty hodowlanej według stawki ustalonej przez Ministra Rolnictwa 
   i Gospodarki Żywnościowej w drodze rozporządzenia.
 3. Hodowca odmiany hodowanej w kraju może zrzec się opłaty hodowlanej 
   lub ustalić jej stawkę niższą niż ustalił Minister Rolnictwa i Gospodarki 
   Żywnościowej jedynie wówczas, gdy nie korzysta z dotacji budżetowej na 
   hodowlę roślin.
 
                               Rozdział 8
                          Prawa twórców odmian
                                    
                                Art. 71.
 1. Twórca odmiany wytworzonej w kraju lub częściowo za granicą lub odkrytej
   w kraju, po wpisaniu jej do rejestru lub po przyznaniu do niej wyłącznego
   prawa, ma prawo do wynagrodzenia za wszelkie zarobkowe korzystanie
   z tej odmiany, chyba że umowa pisemna pomiędzy twórcą a hodowcą
   stanowi inaczej.
 2. Wynagrodzenie twórcy wymienione w ust. 1 ustala hodowca odmiany w 
   słusznej proporcji do korzyści uzyskiwanych z zarobkowego korzystania z 
   odmiany, chyba że umowa między hodowcą odmiany a jej twórcą stanowi 
   inaczej.
 3. Wynagrodzenie wymienione w ust. 1 za wytworzenie odmiany częściowo za 
   granicą nie przysługuje jej twórcy, jeżeli jest właścicielem, pracobiorcą lub 
   zleceniobiorcą zagranicznej jednostki organizacyjnej współpracującej przy 
   tworzeniu tej odmiany.
 4. Do wynagrodzenia twórcy wymienionego w ust. 1 stosuje się odpowiednio 
   przepisy podatkowe, jak dla autorów w rozumieniu prawa autorskiego i 
   praw pokrewnych.
 
                                Art. 72.
 1. Twórca odmiany wymieniony w art. 71 ust. 1 może żądać powiększenia 
   wynagrodzenia za wytworzenie lub odkrycie odmiany, jeżeli wynagrodzenie 
   ustalone przez hodowcę tej odmiany jest wyraźnie za małe w stosunku do 
   korzyści osiąganych przez hodowcę z zarobkowego korzystania z odmiany.
 2. Twórca odmiany wymieniony w art. 71 ust.1 może dochodzić roszczenia o 
   wynagrodzenie za zarobkowe korzystanie z odmiany przed właściwym sądem
   wojewódzkim bez obowiązku uiszczania kosztów sądowych.
 
                               Rozdział 9
                             Przepisy karne
                                    
                                Art. 73.
 1. Kto:
    1) oznacza nazwą odmiany wpisanej do rejestru, spisu lub księgi materiał 
      siewny lub materiał ze zbioru innej lub nieznanej odmiany (art. 8 ust. 
      2 i art. 37),
    2) prowadzi obrót materiałem siewnym bez zezwolenia wymienionego w 
      art. 63,
    3) wprowadza do obrotu materiał siewny nie wymieniony w art. 66 albo 
      nie odpowiadający obowiązującym wymaganiom,
    4) utrudnia lub udaremnia działalność organów Inspekcji Nasiennej,
    - podlega karze aresztu, ograniczenia wolności albo grzywny.
 2. Kto:
    1) nie stosuje nazwy odmiany zgodnie z art. 8 ust. 4 i art. 37,
    2) nie stosuje się do nakazów obowiązujących w rejonie zamkniętym (art. 
      44 ust. 3),
    3) wytwarza materiał szkółkarski drzew owocowych i krzewów jagodowych
      bez zezwolenia (art. 45 ust. 1),
    4) nie udziela informacji określonych w art. 64,
    5) wykorzystuje wiadomości uzyskane w trakcie lustracji hodowli zachowawczej
      odmiany do innych celów niż określone w art. 16 ust. 1 pkt 3
    - podlega karze grzywny.
 3. W przypadkach określonych w ust. 1 i 2 orzeka się w trybie przepisów o 
   postępowaniu w sprawach o wykroczenia.
 
                              Rozdział 10
                     Przepisy przejściowe i końcowe
                                    
                                Art. 74.
Uprawnienia do prowadzenia obrotu materiałem siewnym, przysługujące lub 
uzyskane na podstawie dotychczasowych przepisów, tracą moc po upływie 
sześciu miesięcy od dnia wejścia w życie ustawy.
                                Art. 75.
Zachowują moc zezwolenia na wytwarzanie materiału szkółkarskiego drzew 
owocowych i krzewów jagodowych uzyskane na podstawie dotychczasowych 
przepisów.
                                Art. 76.
 1. Prawa hodowców, autorów odmian i osób fizycznych, które udzieliły pomocy
   przy wytwarzaniu odmian, istniejące w dniu wejścia w życie ustawy, 
   pozostają w mocy do czasu ich wygaśnięcia. Do praw tych stosuje się 
   przepisy, jakim podlegały one przed wejściem w życie ustawy.
 2. Hodowca odmiany wpisanej do rejestru przed wejściem w życie ustawy jest 
   obowiązany dostarczać Centralnemu Ośrodkowi informacje niezbędne do 
   ustalania wielkości premii autorskiej.
 
                                Art. 77.
 1. Do spraw wszczętych przed dniem wejścia w życie ustawy, a nie zakończonych
   do tego dnia decyzją ostateczną, stosuje się przepisy niniejszej ustawy,
   z zastrzeżeniem przepisu ust. 2.
 2. Wyłączne prawo, określone w art. 25 ust. 3 pkt 1, nie odnosi się do odmian
   pochodnych, które przed wejściem w życie ustawy były przedmiotem 
   wniosku o przyznanie do nich wyłącznego prawa.
                                Art. 78.
Opłaty wymienione w art. 11, 34 i 58, stanowią dochód budżetu państwa.
                                Art. 79.
Dotychczasowy Centralny Ośrodek Badania Odmian Roślin Uprawnych oraz 
Inspekcja Nasienna stają się, w rozumieniu ustawy, odpowiednio Centralnym 
Ośrodkiem Badania Odmian Roślin Uprawnych i Inspekcją Nasienną.
    
                                Art. 80.
Traci moc ustawa z dnia 10 października 1987 r. o nasiennictwie (Dz.U. Nr 
31, poz. 166, z 1989 r. Nr 6, poz. 33 oraz z 1990 r. Nr 34, poz. 198 i Nr 89 
poz. 517), z tym że zachowują moc przepisy wykonawcze wydane na podstawie 
art. 37 tej ustawy dotyczące premii autorskiej i pomocniczej premii autorskiej.
                                Art. 81.
Ustawa wchodzi w życie po upływie 30 dni od dnia ogłoszenia.
