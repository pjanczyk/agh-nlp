



Dz.U. z 2003 r. Nr 189, poz. 1853
                                        
                                        
                                        
                                  U S T A W A
                         z dnia 17 października 2003 r.
                                        
         o zmianie ustawy o regulacji rynku mleka i przetworów mlecznych
                                        
                                        
                                     Art. 1.
W ustawie z dnia 6 września 2001 r. o regulacji rynku mleka i przetworów
mlecznych (Dz.U. Nr 129, poz. 1446 i Nr 154, poz. 1797 oraz z 2002 r. Nr 107,
poz. 937) wprowadza się następujące zmiany:
1) w art. 2:
   a) pkt 5 otrzymuje brzmienie:
     "5) dostawca bezpośredni - osobę fizyczną, osobę prawną lub jednostkę
       organizacyjną nieposiadającą osobowości prawnej, prowadzącą produkcję
       mleka w posiadanym gospodarstwie rolnym i wprowadzającą do obrotu mleko
       lub przetwory mleczne przeznaczone do bezpośredniego spożycia,",
   b) pkt 8 otrzymuje brzmienie:
     "8) indywidualna reprezentatywna zawartość tłuszczu - średnią ważoną
       zawartość tłuszczu w mleku wyprodukowanym i wprowadzonym do obrotu przez
       dostawcę hurtowego w roku referencyjnym,",
   c)  pkt 11 otrzymuje brzmienie:
       "11) przetwory mleczne - mleko spożywcze z dodatkami lub bez dodatków
         smakowych, odtłuszczone mleko w proszku, mleko fermentowane z
         dodatkami lub bez dodatków smakowych, śmietanę i śmietankę, masło,
         bezwodny tłuszcz mleczny, sery, maślankę w proszku, kazeinę,
         kazeiniany,",
   d) w pkt 12 kropkę na końcu zastępuje się przecinkiem i dodaje się pkt 13 i
     14 w brzmieniu:
       "13) krajowy współczynnik przydziału indywidualnej kwoty mlecznej
         przeznaczonej dla dostawców bezpośrednich - iloraz krajowej kwoty
         mlecznej przeznaczonej dla dostawców bezpośrednich i ilości mleka
         wprowadzonego do obrotu w roku referencyjnym jako mleko lub przetwory
         mleczne przez dostawców bezpośrednich,
      14) krajowy współczynnik przydziału indywidualnej kwoty mlecznej
         przeznaczonej dla dostawców hurtowych - iloraz krajowej kwoty mlecznej
         przeznaczonej dla dostawców hurtowych i ilości mleka wprowadzonego do
         obrotu w roku referencyjnym przez dostawców hurtowych.";
2) w art. 3 ust. 3 otrzymuje brzmienie:
  "3. Do przetargów przeprowadzanych przez Agencję na podstawie przepisów
     rozdziałów 3 i 4 ustawy nie stosuje się przepisów o zamówieniach
     publicznych.";
3) w art. 4:
   a) ust. 3 otrzymuje brzmienie:
     "3. Kwotowanie, o którym mowa w ust. 1, polega na określeniu:
         1) maksymalnej ilości mleka w kilogramach o zawartości tłuszczu 3,90%,
           jaka może być wyprodukowana w kraju i wprowadzona do obrotu w roku
           kwotowym, zwanej dalej "krajową kwotą mleczną",
         2) maksymalnej ilości mleka w kilogramach o indywidualnej
           reprezentatywnej zawartości tłuszczu, jaka może być wyprodukowana i
           wprowadzona do obrotu w roku kwotowym przez poszczególnych dostawców
           hurtowych oraz maksymalnej ilości mleka w kilogramach, jaka może być
           wyprodukowana i wprowadzona do obrotu przez poszczególnych dostawców
           bezpośrednich w roku kwotowym jako mleko lub przetwory mleczne
           przeznaczone do bezpośredniego spożycia, zwanej dalej "indywidualną
           kwotą mleczną".",
   b) po ust. 3 dodaje się ust. 3a w brzmieniu:
       "3a. Ilość mleka w kilogramach określa się, dzieląc ilość mleka wyrażoną
         w litrach przez 0,971.",
   c) ust. 4 otrzymuje brzmienie:
     "4. Minister właściwy do spraw rynków rolnych określi, w drodze
       rozporządzenia:
         1) krajową kwotę mleczną z podziałem na kwotę mleczną przeznaczoną dla
           dostawców hurtowych i dla dostawców bezpośrednich,
         2) krajową rezerwę krajowej kwoty mlecznej przeznaczonej dla dostawców
           hurtowych i dla dostawców bezpośrednich,
         3) krajowy współczynnik przydziału indywidualnej kwoty mlecznej
           przeznaczonej dla dostawców hurtowych i dla dostawców bezpośrednich
           - mając na względzie informacje o ilości mleka wyprodukowanego w
           kraju i wprowadzonego do obrotu w roku referencyjnym.",
   d) dodaje się ust. 5 i 6 w brzmieniu:
       "5. W przypadku gdy krajowa kwota mleczna przeznaczona dla dostawców
         bezpośrednich jest większa niż ilość mleka wprowadzona do obrotu w
         roku referencyjnym jako mleko lub przetwory mleczne, krajowy
         współczynnik przydziału indywidualnej kwoty mlecznej przeznaczonej dla
         dostawców bezpośrednich przyjmuje się jako równy 1.
        6. W przypadku gdy krajowa kwota mleczna przeznaczona dla dostawców
         hurtowych jest większa niż ilość mleka wprowadzona do obrotu w roku
         referencyjnym, krajowy współczynnik przydziału indywidualnej kwoty
         mlecznej przeznaczonej dla dostawców hurtowych przyjmuje się jako
         równy 1.";
4) po art. 4 dodaje się art. 4a w brzmieniu:
     "Art. 4a. Prezes Agencji do dnia 15 grudnia 2003 r. pisemnie informuje
          ministra właściwego do spraw rynków rolnych o:
         1) ilości mleka wyprodukowanego przez dostawców hurtowych i
           wprowadzonego do obrotu w roku referencyjnym oraz o średniej ważonej
           zawartości tłuszczu w tym mleku,
         2) ilości mleka wyprodukowanego przez dostawców bezpośrednich i
           wprowadzonego do obrotu w roku referencyjnym jako mleko lub
           przetwory mleczne przeznaczone do bezpośredniego spożycia,
         3) łącznej ilości mleka, o przyznanie której wnioskowali dostawcy
           hurtowi i dostawcy bezpośredni.";
5) art. 5 otrzymuje brzmienie:
       "Art. 5. Mleko lub przetwory mleczne mogą być wprowadzone do obrotu
              wyłącznie w ramach przyznanej indywidualnej kwoty mlecznej.";
6) w art. 6 ust. 1-5 otrzymują brzmienie:
    "1. Indywidualną kwotę mleczną przyznaje się:
     1) dostawcy hurtowemu - w wysokości proporcjonalnej do ilości mleka o
       średniej ważonej zawartości tłuszczu w tym mleku, sprzedanego podmiotom
       skupującym w roku referencyjnym,
     2) dostawcy bezpośredniemu - w wysokości proporcjonalnej do:
         a) ilości mleka wprowadzonego do obrotu lub mleka wykorzystanego do
           produkcji przetworów mlecznych przeznaczonych do bezpośredniego
           spożycia, wprowadzonych do obrotu w roku referencyjnym albo
         b) ilości krów mlecznych posiadanych w gospodarstwie rolnym w roku
           referencyjnym oraz średniej wydajności mleka od krowy w kraju za rok
           2002, opublikowanej przez Główny Urząd Statystyczny, z wyłączeniem
           ilości mleka sprzedanego podmiotom skupującym i mleka przeznaczonego
           na potrzeby własne gospodarstwa rolnego, w tym na cele żywienia
           zwierząt, albo
         c) ilości krów mlecznych posiadanych w gospodarstwie rolnym w roku
           referencyjnym oraz średniej wydajności mleka od krowy w stadzie,
           obliczonej w wyniku oceny przeprowadzonej przez Krajowe Centrum
           Hodowli Zwierząt, z wyłączeniem ilości mleka sprzedanego podmiotom
           skupującym i mleka przeznaczonego na potrzeby własne gospodarstwa
           rolnego, w tym na cele żywienia zwierząt.
   2. Dostawcy bezpośredniemu, który nie posiada dowodów sprzedaży
     potwierdzających wprowadzenie do obrotu w roku referencyjnym mleka lub
     przetworów mlecznych przeznaczonych do bezpośredniego spożycia,
     indywidualną kwotę mleczną przyznaje się w wysokości proporcjonalnej do
     ilości krów posiadanych w gospodarstwie rolnym.
   3. W przypadku przeniesienia posiadania gospodarstwa rolnego w okresie od
     dnia 1 kwietnia 2002 r. do dnia 31 października 2003 r. następcy prawnemu
     posiadacza, który zaprzestał prowadzenia produkcji mleka, indywidualną
     kwotę mleczną przyznaje się w wysokości proporcjonalnej do:
     1) ilości mleka o średniej ważonej zawartości tłuszczu, sprzedanego przez
       niego oraz poprzedniego posiadacza gospodarstwa rolnego podmiotom
       skupującym w roku referencyjnym,
     2)  ilości mleka wprowadzonego do obrotu lub mleka wykorzystanego do
       produkcji przetworów mlecznych przeznaczonych do bezpośredniego
       spożycia, wprowadzonych do obrotu w roku referencyjnym przez niego oraz
       poprzedniego posiadacza gospodarstwa rolnego.
   4.  Indywidualne kwoty mleczne zostaną przyznane po uwzględnieniu wielkości
     krajowej kwoty mlecznej przeznaczonej dla dostawców hurtowych i dla
     dostawców bezpośrednich oraz z uwzględnieniem krajowego współczynnika
     przydziału indywidualnej kwoty mlecznej przeznaczonej dla dostawców
     hurtowych oraz krajowego współczynnika przydziału indywidualnej kwoty
     mlecznej przeznaczonej dla dostawców bezpośrednich.
   5. Wniosek o przyznanie indywidualnych kwot mlecznych składa do dyrektora
     oddziału terenowego Agencji, właściwego ze względu na położenie
     gospodarstwa rolnego, w którym prowadzona jest produkcja mleka:
     1) dostawca hurtowy - w terminie do 31 października 2003 r.,
     2) dostawca bezpośredni - w terminie do 30 listopada 2003 r.";
7) po art. 6 dodaje się art. 6a w brzmieniu:
      "Art. 6a. 1.  Decyzje w sprawie przyznania indywidualnych kwot mlecznych
             wydają dyrektorzy oddziałów terenowych Agencji do dnia 29 lutego
             2004 r.
         2.  Od decyzji, o której mowa w ust. 1, przysługuje odwołanie do
           Prezesa Agencji.
         3. W przypadku niedołączenia przez dostawcę hurtowego dowodów
           sprzedaży, o których mowa w art. 6 ust. 7, dyrektor oddziału
           terenowego Agencji może zażądać, w postępowaniu wyjaśniającym
           prowadzonym w celu wydania decyzji w sprawie przyznania
           indywidualnej kwoty mlecznej, przedłożenia oświadczenia podmiotu
           skupującego o ilości sprzedanego mleka przez dostawcę hurtowego w
           roku referencyjnym wraz z podaniem średniej ważonej zawartości
           tłuszczu w tym mleku.
         4. W przypadku, o którym mowa w art. 6 ust. 3, dyrektor oddziału
           terenowego Agencji może zażądać, w postępowaniu wyjaśniającym
           prowadzonym w celu wydania decyzji w sprawie przyznania
           indywidualnej kwoty mlecznej, przedłożenia:
           1) dokumentów potwierdzających przeniesienie tytułu prawnego do
             posiadanego gospodarstwa rolnego,
           2) oświadczenia posiadacza o zaprzestaniu prowadzenia produkcji
             mleka oraz o ilości mleka bądź przetworów mlecznych sprzedanych
             przez niego w roku referencyjnym.";
8) w art. 7:
   a) ust. 3 otrzymuje brzmienie:
     "3. Wniosek o wpis do rejestru podmiotów skupujących obejmuje:
         1) imię i nazwisko, numer PESEL lub numer dokumentu potwierdzającego
           tożsamość albo nazwę, numer NIP oraz adres miejsca zamieszkania albo
           adres siedziby wnioskodawcy,
         2) wskazanie województwa lub województw, na obszarze których
           wnioskodawca wykonuje lub będzie wykonywać działalność w zakresie
           skupu mleka,
         3) opis systemu informatycznego, o którym mowa w ust. 2 pkt 1,
         4) zaświadczenia o spełnianiu przez wnioskodawcę warunków
           weterynaryjnych i sanitarnych określonych w odrębnych przepisach.",
   b)  po ust. 4 dodaje się ust. 4a-4c w brzmieniu:
       "4a. W celu ustalenia ilości mleka skupionego od poszczególnych
         dostawców hurtowych o indywidualnej reprezentatywnej zawartości
         tłuszczu  średnią ważoną zawartość tłuszczu w skupionym mleku
         porównuje się z indywidualną reprezentatywną zawartością tłuszczu.
       4b.  Jeżeli średnia ważona zawartość tłuszczu w skupionym mleku jest
         wyższa niż indywidualna reprezentatywna zawartość tłuszczu, ilość
         mleka skupionego powinna być powiększona o 0,18% za każde dodatkowe
         0,1 g tłuszczu w 1 kilogramie mleka.
       4c.  Jeżeli średnia ważona zawartość tłuszczu w skupionym mleku jest
         niższa niż indywidualna reprezentatywna zawartość tłuszczu, ilość
         mleka skupionego powinna być pomniejszona o 0,18% za każde brakujące
         0,1 g tłuszczu w 1 kilogramie mleka.",
   c) ust. 5 otrzymuje brzmienie:
     "5. Podmioty skupujące są obowiązane do:
         1) prowadzenia ewidencji ilości mleka skupowanego od poszczególnych
           dostawców hurtowych i zawartości tłuszczu w tym mleku oraz ewidencji
           wartości łącznej ilości skupionego od dostawców mleka,
         2) przesyłania dyrektorom oddziałów terenowych Agencji, właściwych ze
           względu na miejsce położenia gospodarstwa rolnego dostawcy
           hurtowego, w terminie do 25 dnia każdego miesiąca informacji za
           poprzedni miesiąc o:
           a) ilości mleka skupionego od poszczególnych dostawców hurtowych, z
             podaniem średniej ważonej zawartości tłuszczu w tym mleku,
             przeliczonego na mleko o indywidualnej reprezentatywnej zawartości
             tłuszczu,
           b)  łącznej ilości mleka skupionego od dostawców,
           c) stosunku ilości mleka skupionego od początku roku kwotowego od
             poszczególnych dostawców, przeliczonego na mleko o indywidualnej
             reprezentatywnej zawartości tłuszczu, do aktualnie posiadanych
             przez dostawców indywidualnych kwot mlecznych,
           d) zaprzestaniu lub rozpoczęciu przez dostawców dostaw mleka do
             podmiotu skupującego,
         3) przekazywania dostawcy hurtowemu, za każdy miesiąc, w terminie do
           25 dnia następnego miesiąca, informacji o ilości mleka skupionego od
           dostawcy od początku roku kwotowego, z podaniem średniej ważonej
           zawartości tłuszczu w tym mleku, przeliczonego na mleko o
           indywidualnej reprezentatywnej zawartości tłuszczu.";
9) po art. 7 dodaje się art. 7a w brzmieniu:
      "Art. 7a. 1. Laboratoria wykonujące badania zawartości tłuszczu i białka
             w mleku, uwzględnianej przy rozliczeniu wykorzystania
             indywidualnych kwot mlecznych:
           1) uczestniczą w międzylaboratoryjnych badaniach porównawczych
             prowadzonych przez jednostkę organizacyjną określoną przez ministra
             właściwego do spraw rynków rolnych, zwaną dalej "laboratorium
             referencyjnym",
           2)  stosują do sprawdzania metod badawczych próby wzorcowe
             przygotowane przez laboratorium referencyjne.
         2.  Minister właściwy do spraw rynków rolnych określi, w drodze
           rozporządzenia, laboratorium referencyjne do badań zawartości
           tłuszczu i białka w mleku, mając na względzie zapewnienie
           uzyskiwania w laboratoriach wiarygodnych wyników badań zawartości
           tłuszczu i białka w mleku.";
10) w art. 8:
   a) ust. 1 otrzymuje brzmienie:
       "1. Podmiot skupujący może kupować mleko wyłącznie od dostawców
         hurtowych posiadających przyznane indywidualne kwoty mleczne lub od
         innego podmiotu skupującego.",
   b) ust. 5 i 6 otrzymują brzmienie:
       "5. Dostawca hurtowy, w terminie 7 dni od dnia rozpoczęcia sprzedaży
         mleka nowemu podmiotowi skupującemu, jest obowiązany przedstawić temu
         podmiotowi zaświadczenie, wydane przez dotychczasowy podmiot
         skupujący, o ilości mleka skupionego od tego dostawcy hurtowego w
         danym roku kwotowym, przeliczonego na mleko o indywidualnej
         reprezentatywnej zawartości tłuszczu.
     6. Zaświadczenie, o którym mowa w ust. 5, podmiot skupujący jest
       obowiązany wydać dostawcy hurtowemu, na jego wniosek, w terminie nie
       dłuższym niż 5 dni od dnia zakończenia przez tego dostawcę dostaw
       mleka.";
11) w art. 9:
   a) ust. 1 otrzymuje brzmienie:
       "1. Prezes Agencji przydziela limity z krajowej rezerwy krajowej kwoty
         mlecznej przeznaczonej dla dostawców hurtowych albo dla dostawców
         bezpośrednich oddziałom terenowym Agencji, zgodnie z zasadami
         określonymi przez Komisję Porozumiewawczą.",
   b) uchyla się ust. 2 ,
   c) ust. 3 otrzymuje brzmienie:
       "3. Krajowa rezerwa krajowej kwoty mlecznej przeznaczonej dla dostawców
         hurtowych albo dla dostawców bezpośrednich może być przeznaczona w
         szczególności na:
         1) przyznanie lub zwiększenie indywidualnych kwot mlecznych rolnikom
           rozpoczynającym lub rozwijającym produkcję mleka w posiadanych przez
           nich gospodarstwach rolnych,
         2) przyznanie lub zwiększenie indywidualnych kwot mlecznych dostawcom
           hurtowym lub dostawcom bezpośrednim specjalizującym się w produkcji
           mleka,
         3) uwzględnienie odwołań, o których mowa w art. 6a ust. 2,
         4) zabezpieczenie przed ewentualnym przekroczeniem krajowej kwoty
           mlecznej przeznaczonej dla dostawców hurtowych i krajowej kwoty
           mlecznej przeznaczonej dla dostawców bezpośrednich.";
12) po art. 9 dodaje się art. 9a w brzmieniu:
      "Art. 9a. 1.  Wnioski o przyznanie indywidualnych kwot mlecznych z
             krajowej rezerwy krajowej kwoty mlecznej przeznaczonej dla
             dostawców hurtowych albo dla dostawców bezpośrednich mogą być
             składane przez tych dostawców od dnia 1 stycznia 2004 r.
         2.  Decyzję w sprawie przyznania indywidualnej kwoty mlecznej z
           krajowej rezerwy krajowej kwoty mlecznej przeznaczonej dla dostawców
           hurtowych albo dla dostawców bezpośrednich wydaje dyrektor oddziału
           terenowego Agencji właściwego ze względu na miejsce położenia
           gospodarstwa rolnego dostawcy.
         3. Od decyzji, o której mowa w ust. 2, przysługuje odwołanie do
           Prezesa Agencji.
         4. W okresie dwóch lat od dnia wydania decyzji w sprawie przyznania
           indywidualnej kwoty mlecznej z krajowej rezerwy krajowej kwoty
           mlecznej przeznaczonej dla dostawców hurtowych albo dla dostawców
           bezpośrednich nie można dokonać zbycia kwoty mlecznej przyznanej z
           rezerwy, z zastrzeżeniem art. 10 ust. 1.";
 13) art. 10 otrzymuje brzmienie:
      "Art. 10. 1. W przypadku zbycia gospodarstwa rolnego przez dostawcę
             hurtowego lub dostawcę bezpośredniego przyznane im prawo do
             indywidualnej kwoty mlecznej przechodzi na nabywcę tego
             gospodarstwa.
         2. W przypadku zawarcia umowy dzierżawy lub innej umowy, z którą wiąże
           się przeniesienie posiadania zależnego gospodarstwa rolnego,
           dzierżawca lub inny posiadacz zależny uzyskuje prawo do
           indywidualnej kwoty mlecznej przyznanej dotychczasowemu dostawcy
           hurtowemu lub bezpośredniemu na czas trwania umowy dzierżawy lub na
           czas trwania innej umowy.
         3. Jeżeli przejście prawa do indywidualnej kwoty mlecznej następuje w
           trakcie roku kwotowego, wysokość kwoty, którą może wykorzystać
           nabywca, dzierżawca lub inny posiadacz zależny do końca tego roku,
           jest równa wysokości kwoty niewykorzystanej przez osoby, którym
           przyznano indywidualną kwotę mleczną.
         4.  Nabywca, dzierżawca lub inny posiadacz zależny przesyła
           dyrektorowi oddziału terenowego Agencji, właściwego ze względu na
           miejsce położenia gospodarstwa rolnego, wypis aktu notarialnego albo
           kopię zawartej umowy w terminie miesiąca od dnia jej zawarcia.
         5.  Dyrektor oddziału terenowego Agencji, na podstawie wypisu aktu
           notarialnego albo kopii umowy, dokonuje wpisu do rejestru dostawców
           hurtowych lub dostawców bezpośrednich o przejściu prawa do
           indywidualnej kwoty mlecznej na nabywcę, dzierżawcę lub innego
           posiadacza zależnego gospodarstwa rolnego.";
14) po art. 10 dodaje się art. 10a w brzmieniu:
      "Art. 10a. 1. W przypadku wygaśnięcia umowy dzierżawy lub innej umowy, z
             którą wiąże się przeniesienie posiadania zależnego gospodarstwa
             rolnego, którego posiadanie stanowiło podstawę do uzyskania prawa
             do indywidualnej kwoty mlecznej, indywidualna kwota mleczna
             przechodzi do krajowej rezerwy krajowej kwoty mlecznej
             przeznaczonej dla dostawców hurtowych albo dla dostawców
             bezpośrednich, chyba że dzierżawca lub inny posiadacz zależny
             posiada inne gospodarstwo rolne lub najpóźniej do dnia wygaśnięcia
             umowy wejdzie w posiadanie gospodarstwa rolnego, w którym będzie
             prowadzić produkcję mleka, na podstawie umowy przenoszącej
             własność lub innej umowy przenoszącej posiadanie gospodarstwa
             rolnego.
         2. Przepisu ust. 1 nie stosuje się jeżeli umowa, o której mowa w ust.
           1, obejmowała również przeniesienie prawa do indywidualnej kwoty
           mlecznej. W przypadku wygaśnięcia takiej umowy prawo do
           indywidualnej kwoty mlecznej wraca do właściciela gospodarstwa
           rolnego, chyba że strony umowy postanowiły inaczej.";
15) w art. 11 ust. 3 i 4 otrzymują brzmienie:
   "3. Umowa zbycia może być zawarta, nie później niż do końca lutego danego
     roku kwotowego, wyłącznie z posiadaczem gospodarstwa rolnego, które jest
     położone na obszarze działania oddziału terenowego Agencji, w którym jest
     zarejestrowany dostawca zbywający kwotę.
   4. Umowa dzierżawy na dany rok kwotowy jest zawierana, nie później niż do
     dnia 31 stycznia tego roku kwotowego, między:
     1) dostawcami hurtowymi sprzedającymi mleko temu samemu podmiotowi
       skupującemu i posiadającymi gospodarstwa rolne na terenie tego samego
       oddziału terenowego Agencji albo
     2) dostawcami bezpośrednimi posiadającymi gospodarstwa rolne na terenie
       tego samego oddziału terenowego Agencji.";
16)  w art. 12:
   a) ust. 1 otrzymuje brzmienie:
     "1. Prawo do przyznanej indywidualnej kwoty mlecznej jest przedmiotem
       dziedziczenia, z tym że dziedziczy je osoba, która odziedziczyła
       gospodarstwo rolne. Jeżeli spadek przypada Skarbowi Państwa,
       indywidualna kwota mleczna przechodzi do krajowej rezerwy krajowej kwoty
       mlecznej przeznaczonej dla dostawców hurtowych albo dla dostawców
       bezpośrednich.",
   b) ust. 4 otrzymuje brzmienie:
     "4. W terminie 3 miesięcy od dnia uprawomocnienia się postanowienia sądu o
       stwierdzeniu nabycia spadku osoba, o której mowa w ust. 1, przesyła
       dyrektorowi oddziału terenowego Agencji, właściwego ze względu na
       miejsce położenia gospodarstwa rolnego, kopię postanowienia o
       stwierdzeniu nabycia spadku.",
   c)  dodaje się ust. 5 w brzmieniu:
     "5.  Dyrektor oddziału terenowego Agencji, na podstawie kopii
       postanowienia, o której mowa w ust. 4, dokonuje wpisu do rejestru
       dostawców hurtowych lub bezpośrednich o przejściu prawa do indywidualnej
       kwoty mlecznej na rzecz osoby, która odziedziczyła gospodarstwo rolne.";
17) art. 13 otrzymuje brzmienie:
      "Art. 13. 1. Następca prawny osoby prawnej będącej dostawcą hurtowym lub
             dostawcą bezpośrednim informuje dyrektora oddziału terenowego
             Agencji, właściwego ze względu na miejsce położenia gospodarstwa
             rolnego tej osoby, o nabyciu prawa do indywidualnej kwoty mlecznej
             i przesyła kopię dokumentu potwierdzającego to nabycie w terminie
             miesiąca od dnia nabycia tego prawa.
         2.  Dyrektor oddziału terenowego Agencji, na podstawie dokumentu, o
           którym mowa w ust. 1, dokonuje wpisu do rejestru dostawców hurtowych
           lub bezpośrednich o przejściu prawa do indywidualnej kwoty mlecznej
           na rzecz następcy prawnego, o którym mowa w ust. 1.";
18) art. 14 otrzymuje brzmienie:
      "Art. 14. 1. W przypadku wykorzystania przez dostawcę hurtowego lub
             dostawcę bezpośredniego przyznanej mu indywidualnej kwoty mlecznej
             poniżej 70%, dyrektor oddziału terenowego Agencji, w drodze
             decyzji, może zmniejszyć indywidualną kwotę mleczną o jej
             niewykorzystaną część, chyba że niewykorzystanie kwoty było
             spowodowane działaniem siły wyższej lub innymi niezależnymi od
             dostawcy hurtowego lub dostawcy bezpośredniego przyczynami albo
             prawo do indywidualnej kwoty mlecznej zostało wydzierżawione.
         2. W przypadku gdy dostawca hurtowy lub dostawca bezpośredni w ogóle
           nie wykorzysta przyznanej mu indywidualnej kwoty mlecznej, dyrektor
           oddziału terenowego Agencji wydaje decyzję o uchyleniu decyzji, o
           której mowa w art. 6a ust. 1, chyba że niewykorzystanie kwoty było
           spowodowane działaniem siły wyższej lub innymi niezależnymi od
           dostawcy hurtowego lub dostawcy bezpośredniego przyczynami.
         3.  Od decyzji, o których mowa w ust. 1 i 2, przysługuje odwołanie do
           Prezesa Agencji.
         4.  Kwota mleczna określona w decyzji o uchyleniu decyzji, o której
           mowa w art. 6a ust. 1, oraz niewykorzystana część kwoty mlecznej, o
           którą zmniejszono indywidualną kwotę mleczną, zgodnie z decyzją, o
           której mowa w ust. 1, powiększają krajową rezerwę krajowej kwoty
           mlecznej przeznaczonej dla dostawców hurtowych albo dla dostawców
           bezpośrednich.
         5. W przypadku wydania decyzji, o których mowa w ust. 1 i 2, dostawca
           hurtowy lub bezpośredni nie może ubiegać się o zwiększenie
           indywidualnej kwoty mlecznej z krajowej rezerwy krajowej kwoty
           mlecznej przeznaczonej dla dostawców hurtowych albo dla dostawców
           bezpośrednich w okresie dwóch lat od dnia wydania decyzji.";
19) po art. 14 dodaje się art. 14a w brzmieniu:
      "Art. 14a. 1. Jeżeli wysokość indywidualnej kwoty mlecznej przyznanej
             dostawcy hurtowemu zostaje zwiększona w wyniku przyznania mu
             dodatkowej kwoty mlecznej z krajowej rezerwy krajowej kwoty
             mlecznej, to indywidualna reprezentatywna zawartość tłuszczu w
             mleku objętym kwotą nie ulega zmianie.
         2.  Jeżeli wysokość indywidualnej kwoty mlecznej zostaje zwiększona w
           sposób inny niż określony w ust. 1, to indywidualną reprezentatywną
           zawartość tłuszczu powstałą po zwiększeniu kwoty ustala się jako
           średnią ważoną indywidualnej reprezentatywnej zawartości tłuszczu w
           mleku objętym kwotą mleczną przed jej zwiększeniem i indywidualnej
           reprezentatywnej zawartości tłuszczu w ilości mleka, o którą
           zwiększono indywidualną kwotę mleczną.
         3. Jeżeli indywidualna kwota mleczna przyznana dostawcy hurtowemu
           rozpoczynającemu produkcję mleka pochodzi z krajowej rezerwy
           krajowej kwoty mlecznej, to indywidualna reprezentatywna zawartość
           tłuszczu w mleku objętym kwotą mleczną jest równa średniej ważonej
           zawartości tłuszczu w mleku dostarczonym przez tego dostawcę do
           podmiotu skupującego w okresie pierwszych 12 miesięcy produkcji
           mleka.";
20) art. 15 otrzymuje brzmienie:
      "Art. 15. 1.  W przypadku przekroczenia krajowej kwoty mlecznej
             przeznaczonej dla dostawców hurtowych albo dla dostawców
             bezpośrednich dostawca hurtowy lub dostawca bezpośredni, który
             wprowadził do obrotu mleko lub przetwory mleczne w ilości
             przekraczającej przysługującą mu indywidualną kwotę mleczną w
             danym roku kwotowym, jest obowiązany do wniesienia na wyodrębniony
             rachunek Agencji kwoty pieniężnej, zwanej dalej "opłatą", w
             wysokości stanowiącej iloczyn:
           1) ilości mleka wprowadzonego do obrotu ponad przysługującą mu
             indywidualną kwotę mleczną, przeliczonego na mleko o indywidualnej
             reprezentatywnej zawartości tłuszczu - w przypadku dostawcy
             hurtowego,
           2) ilości mleka wprowadzonego do obrotu łącznie z mlekiem zużytym do
             wyprodukowania przetworów mlecznych wprowadzonych do obrotu i
             przeznaczonych do bezpośredniego spożycia ponad przysługującą mu
             indywidualną kwotę mleczną - w przypadku dostawcy bezpośredniego,
           3) różnicy liczby 1 i krajowego współczynnika realokacji określonego
             na podstawie art. 19 ust. 2,
           4) 115% docelowej ceny mleka określonej na podstawie art. 29
             ust. 1.
         2.  Na poczet opłaty dostawca hurtowy jest obowiązany do wnoszenia
           zaliczki w wysokości 30 groszy za każdy kilogram mleka przeliczonego
           na mleko o indywidualnej reprezentatywnej zawartości tłuszczu
           wprowadzony do obrotu ponad przysługującą mu indywidualną kwotę
           mleczną zadeklarowaną do sprzedaży danemu podmiotowi skupującemu.";
21) art. 16 otrzymuje brzmienie:
      "Art. 16. 1.  Zaliczka, o której mowa w art. 15 ust. 2, jest obliczana
             przez podmiot skupujący i potrącana przy zapłacie należności za
             mleko sprzedane przez dostawcę hurtowego od dnia stwierdzenia
             przez podmiot skupujący przekroczenia przez danego dostawcę
             przysługującej mu indywidualnej kwoty mlecznej albo części
             indywidualnej kwoty mlecznej zadeklarowanej do sprzedaży danemu
             podmiotowi skupującemu.
         2.  Podmioty skupujące przekazują kwoty pobranych zaliczek na poczet
           opłaty, w terminie do 14 dnia miesiąca następującego po miesiącu, w
           którym pobrano zaliczki, na wyodrębniony rachunek oddziału
           terenowego Agencji właściwego ze względu na miejsce położenia
           gospodarstwa rolnego, w którym jest prowadzona produkcja mleka.";
22) art. 17 otrzymuje brzmienie:
      "Art. 17. 1. W terminie określonym w art. 16 ust. 2 podmioty skupujące są
             obowiązane przesłać:
           1) dostawcom hurtowym - informacje o ilości skupionego od nich
             mleka, przeliczonego na mleko o indywidualnej reprezentatywnej
             zawartości tłuszczu, ponad przysługującą im indywidualną kwotę
             mleczną oraz o łącznej kwocie potrąconych zaliczek,
           2) dyrektorowi oddziału terenowego Agencji, właściwego ze względu na
             miejsce położenia gospodarstwa rolnego, w którym jest prowadzona
             produkcja mleka - zbiorcze zestawienia, które zawierają dane o
             łącznej ilości mleka, przeliczonego na mleko o indywidualnej
             reprezentatywnej zawartości tłuszczu, skupionego od poszczególnych
             dostawców hurtowych ponad przysługujące im indywidualne kwoty
             mleczne oraz łączną kwotę potrąconych zaliczek.
         2.  W terminie do dnia 15 maja roku następującego po roku kwotowym
           podmioty skupujące są obowiązane przesłać:
           1)  dostawcom hurtowym - informacje o łącznej ilości mleka
             skupionego od nich w danym roku kwotowym, z podaniem średniej
             ważonej zawartości tłuszczu w tym mleku, przeliczonego na mleko o
             indywidualnej reprezentatywnej zawartości tłuszczu, a także o
             pobranych i przekazanych na rachunek oddziału terenowego Agencji,
             właściwego ze względu na miejsce położenia gospodarstwa rolnego,
             zaliczkach na poczet opłaty,
           2) dyrektorowi oddziału terenowego Agencji, o którym mowa w ust. 1
             pkt 2, informacje o: łącznej ilości mleka skupionego w danym roku
             kwotowym od dostawców hurtowych, z podaniem średniej ważonej
             zawartości tłuszczu w tym mleku, przeliczonego na mleko o
             indywidualnej reprezentatywnej zawartości tłuszczu, a także o
             pobranych i przekazanych na rachunek oddziału terenowego Agencji,
             właściwego ze względu na miejsce położenia gospodarstwa rolnego,
             zaliczkach na poczet opłaty.";
 23) w art. 18 ust. 1-4 otrzymują brzmienie:
   "1. Dostawcy bezpośredni prowadzą rejestr, w którym wpisują w każdym
     miesiącu informacje o:
     1)  ilości mleka wyprodukowanego w gospodarstwie rolnym,
     2)  ilości mleka zużytego w gospodarstwie rolnym na własne potrzeby,
     3)  ilości mleka sprzedanego podmiotom skupującym,
     4)  ilości mleka wprowadzonego do obrotu,
     5)  ilości mleka wykorzystanego do produkcji przetworów mlecznych,
       przeznaczonych do bezpośredniego spożycia, wprowadzonych do obrotu,
     6)  ilości przetworów mlecznych wprowadzonych do obrotu,
     7)  wysokości posiadanej indywidualnej kwoty mlecznej oraz stopniu jej
       wykorzystania.
   2. W terminie do dnia 15 maja po upływie danego roku kwotowego dostawcy
     bezpośredni są obowiązani do przekazywania dyrektorom oddziałów terenowych
     Agencji, właściwych ze względu na miejsce położenia gospodarstwa rolnego,
     w którym jest prowadzona produkcja mleka, rocznych informacji, o których
     mowa w ust. 1 pkt 1-6, oraz informacji o ilości mleka wprowadzonego do
     obrotu i wykorzystanego do produkcji przetworów mlecznych przeznaczonych
     do bezpośredniego spożycia, ponad przysługującą indywidualną kwotę
     mleczną.
   3. Dostawca bezpośredni jest obowiązany do przechowywania dowodów sprzedaży
     potwierdzających wprowadzenie do obrotu mleka i przetworów mlecznych przez
     okres 3 lat od dnia wystawienia dowodu sprzedaży.
   4. Dostawca bezpośredni traci prawo do indywidualnej kwoty mlecznej, jeżeli
     nie spełnił obowiązków, o których mowa w ust. 2 lub 3.";
24) art. 19 otrzymuje brzmienie:
      "Art. 19. 1. Prezes Agencji na podstawie informacji, o których mowa w
             art. 17 ust. 2 pkt 2 oraz w art. 18 ust. 2, ustala stopień
             wykorzystania krajowej kwoty mlecznej przeznaczonej dla dostawców
             hurtowych oraz stopień wykorzystania krajowej kwoty mlecznej
             przeznaczonej dla dostawców bezpośrednich i do dnia 1 czerwca
             pisemnie informuje o tym ministra właściwego do spraw rynków
             rolnych oraz Komisję Porozumiewawczą.
         2.  W przypadku przekroczenia krajowej kwoty mlecznej przeznaczonej
           dla dostawców hurtowych lub dla dostawców bezpośrednich, minister
           właściwy do spraw rynków rolnych określi, w drodze rozporządzenia:
           1)  krajowy współczynnik realokacji stanowiący iloraz sumy
             niewykorzystanych indywidualnych kwot mlecznych przeznaczonych dla
             dostawców hurtowych i krajowej rezerwy krajowej kwoty mlecznej
             przeznaczonej dla dostawców hurtowych na dzień 31 marca oraz sumy
             przekroczeń indywidualnych kwot mlecznych przeznaczonych dla
             dostawców hurtowych lub
           2)  krajowy współczynnik realokacji stanowiący iloraz sumy
             niewykorzystanych indywidualnych kwot mlecznych przeznaczonych dla
             dostawców bezpośrednich i krajowej rezerwy krajowej kwoty mlecznej
             przeznaczonej dla dostawców bezpośrednich na dzień 31 marca oraz
             sumy przekroczeń indywidualnych kwot mlecznych przeznaczonych dla
             dostawców bezpośrednich.";
25) w art. 22 ust. 3 i 4 otrzymują brzmienie:
   "3. Rejestr dostawców zawiera:
     1)  imię i nazwisko oraz numer PESEL lub numer dokumentu potwierdzającego
       tożsamość albo nazwę i numer NIP dostawcy hurtowego albo dostawcy
       bezpośredniego,
     2)  adres miejsca zamieszkania lub adres siedziby,
     3) numery dostawców hurtowych i numery dostawców bezpośrednich
       niepowtarzalne w skali kraju, nadane przez dyrektora oddziału terenowego
       Agencji przy wpisie do rejestru dostawców,
     4)  wielkość indywidualnych kwot mlecznych przysługujących poszczególnym
       dostawcom hurtowym i dostawcom bezpośrednim,
     5) numery decyzji, na podstawie których przyznano indywidualne kwoty
       mleczne,
     6)  informacje o podstawie, z której wynika prawo dostawcy hurtowego lub
       dostawcy bezpośredniego do indywidualnej kwoty mlecznej, jeżeli prawo to
       nie wynika z decyzji, o której mowa w pkt 5,
     7) nazwy i adresy podmiotów skupujących, z którymi dostawca podpisał umowy
       na sprzedaż mleka w ramach przyznanej mu indywidualnej kwoty mlecznej,
       wraz z określeniem ilości mleka dla każdego z podmiotów skupujących,
     8) wielkość powierzchni użytków rolnych gospodarstwa rolnego w hektarach,
     9)  status prawny posiadanego gospodarstwa rolnego.
   4. Wszelkie zmiany danych, o których mowa w ust. 3, dostawca jest obowiązany
     zgłosić w terminie 14 dni od dnia ich powstania, z zastrzeżeniem art. 10
     ust. 4 i art. 12 ust. 4, do dyrektora oddziału terenowego Agencji,
     właściwego ze względu na miejsce położenia gospodarstwa rolnego.";
26)  w art. 24 ust. 3 otrzymuje brzmienie:
   "3. Minister właściwy do spraw rynków rolnych określi, w drodze
     rozporządzenia, wymagania co do jakości przetworów mlecznych, o których
     mowa w ust. 1, oraz metody badań tych przetworów, mając na względzie
     zapewnienie interwencyjnego zakupu przetworów najwyższej jakości.";
27) w art. 30 pkt 4 otrzymuje brzmienie:
   "4) śmietanki o zawartości tłuszczu od 35% do 65%,";
28) w art. 31 ust. 2 otrzymuje brzmienie:
   "2. Program, o którym mowa w ust. 1, jest sporządzany przez Agencję i
     zawiera w szczególności:
     1)  rodzaje przetworów mlecznych objętych dopłatami do przechowywania, z
       podaniem ich ilości i jakości,
     2) minimalny i maksymalny okres przechowywania przetworów mlecznych,
     3) maksymalną jednostkową wysokość dopłat do przechowywania 1 tony
       przetworów mlecznych przez okres jednej doby,
     4)  wielkość środków finansowych przeznaczonych na dopłaty do
       przechowywania przetworów mlecznych.";
29) w art. 33 ust. 1 otrzymuje brzmienie:
   "1. Agencja może stosować dopłaty do:
     1) mleka spożywczego z dodatkami lub bez dodatków smakowych oraz mleka
       fermentowanego z dodatkami lub bez dodatków smakowych, spożywanych przez
       uczniów szkół podstawowych i gimnazjów,
     2) masła lub bezwodnego tłuszczu mlecznego wykorzystanego do produkcji
       wyrobów cukierniczych, piekarniczych lub lodów,
     3)  masła zakupionego przez szkoły, przedszkola, żłobki, domy pomocy
       społecznej, placówki opiekuńczo-wychowawcze, ośrodki adaptacyjnoopiekuńcze,

     4) bezwodnego tłuszczu mlecznego zakupionego przez zakłady żywienia
       zbiorowego,
     5)  odtłuszczonego mleka w proszku i maślanki w proszku przeznaczonych do
       karmienia zwierząt lub do produkcji mieszanek paszowych,
     6) odtłuszczonego mleka przeznaczonego do produkcji kazeiny i
       kazeinianów.";
30) w art. 37:
   a) ust. 3 otrzymuje brzmienie:
     "3. Komisja Porozumiewawcza składa się z 18 członków, w tym:
         1) 8 członków reprezentujących dostawców hurtowych lub bezpośrednich,
           powoływanych spośród kandydatów zgłoszonych przez ogólnokrajowe
           branżowe organizacje zrzeszające dostawców hurtowych lub
           bezpośrednich,
         2) 8 członków reprezentujących podmioty skupujące i zakłady
           przetwórcze niebędące podmiotami skupującymi, powoływanych spośród
           kandydatów zgłoszonych przez ogólnokrajowe branżowe organizacje
           zrzeszające zakłady przetwórcze oraz podmioty skupujące niebędące
           zakładami przetwórczymi,
         3) 2 członków reprezentujących samorząd rolniczy, powoływanych spośród
           kandydatów zgłoszonych przez krajową reprezentację izb rolniczych.",
   b) ust. 8 otrzymuje brzmienie:
     "8. Koszty działania Komisji Porozumiewawczej pokrywają organizacje,
       których kandydaci zostali powołani do Komisji, przy czym koszty obsługi
       techniczno-biurowej oraz koszty obsługi prawnej dotyczącej Funduszu
       Promocji Mleczarstwa ponosi Agencja.";
31) w art. 38:
   a) ust. 1 otrzymuje brzmienie:
     "1. Do zadań Komisji Porozumiewawczej należy:
         1) reprezentowanie interesów dostawców, zakładów przetwórczych i
           podmiotów skupujących niebędących zakładami przetwórczymi wobec
           ministra właściwego do spraw rynków rolnych lub innych organów
           administracji rządowej oraz Prezesa Agencji, a w szczególności
           opiniowanie:
           a) propozycji ceny docelowej mleka oraz cen interwencyjnych masła i
             odtłuszczonego mleka w proszku,
           b) programów stosowania dopłat do przechowywania, przetwórstwa i
             konsumpcji produktów mleczarskich, o których mowa w art. 31 i 34,
           c)  decyzji o sprzedaży masła i odtłuszczonego mleka w proszku z
             zapasów interwencyjnych Agencji na rynek krajowy,
           d) projektów regulacji prawnych dotyczących rynku mleka i przetworów
             mlecznych,
         2) ustalanie szczegółowych zasad rozdysponowania krajowej rezerwy
           krajowej kwoty mlecznej,
         3) ustalanie zasad współdziałania w warunkach rynkowych między
           dostawcami, zakładami przetwórczymi i podmiotami skupującymi
           niebędącymi zakładami przetwórczymi,
         4) ustalanie szczegółowych zasad gospodarowania funduszem promocji, o
           którym mowa w art. 39, a w szczególności coroczne ustalanie planu
           finansowego tego funduszu.",
   b) po ust. 1 dodaje się ust. 1a w brzmieniu:
     "1a. Minister właściwy do spraw rynków rolnych zatwierdza szczegółowe
       zasady ustalone przez Komisję Porozumiewawczą, o których mowa w ust. 1
       pkt 2 i 4.";
32) w art. 39 w ust. 1:
   a) pkt 2 i 3 otrzymują brzmienie:
     "2) promocja produktów mleczarskich w kraju i za granicą,
     3) pomoc w organizacji wystaw lub udziału w targach, związanych z hodowlą
       bydła mlecznego, produkcją lub przetwórstwem mleka w kraju i za
       granicą,",
   b) w pkt 5 kropkę na końcu zastępuje się przecinkiem i dodaje się pkt 6 i 7
     w brzmieniu:
     "6) wspieranie działalności krajowych mleczarskich organizacji branżowych
       we współpracy z branżowymi organizacjami międzynarodowymi,
     7) dofinansowywanie szkoleń dostawców oraz podmiotów skupujących.".
                                        
                                     Art. 2.
Podmioty skupujące, które nie złożyły wniosku o wpis do rejestru podmiotów
skupujących na podstawie art. 43 ust. 1 ustawy wymienionej w art. 1, mogą złożyć
ten wniosek na podstawie art. 7 ustawy, o której mowa w art. 1.
                                     Art. 3.
Ustawa wchodzi w życie po upływie 14 dni od dnia ogłoszenia, z wyjątkiem art. 1
pkt 9, który wchodzi w życie z dniem 1 kwietnia 2004 r.
                                        
