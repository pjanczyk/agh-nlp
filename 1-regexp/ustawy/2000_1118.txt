



Dz.U. z 2000 r. Nr 106, poz. 1118
                                        
                                        
                                        
                                     USTAWA
                           z dnia 9 listopada 2000 r.
                                        
                                  o repatriacji
                                        
                                        
Uznając, że powinnością Państwa Polskiego jest umożliwienie repatriacji Polakom,
którzy pozostali na Wschodzie, a zwłaszcza w azjatyckiej części byłego Związku
Socjalistycznych Republik Radzieckich i na skutek deportacji, zesłań i innych
prześladowań narodowościowych lub politycznych nie mogli w Polsce nigdy się
osiedlić,postanawia się, co następuje:
                                   Rozdział 1
                                 Przepisy ogólne
                                        
                                     Art. 1.
1. Ustawa określa zasady nabycia obywatelstwa polskiego w drodze repatriacji,
  prawa repatrianta, a także zasady i tryb udzielania pomocy repatriantom i
  członkom ich rodzin.
2. Repatriantem jest osoba polskiego pochodzenia, która przybyła do
  Rzeczypospolitej Polskiej na podstawie wizy repatriacyjnej z zamiarem
  osiedlenia się na stałe.
                                        
                                     Art. 2.
Ilekroć w przepisach ustawy jest mowa o:
   1) konsulu - oznacza to konsula w rozumieniu ustawy z dnia 13 lutego 1984 r.
     o funkcjach konsulów Rzeczypospolitej Polskiej (Dz.U. Nr 9, poz. 34, z
     1997 r. Nr 114, poz. 739, z 1998 r. Nr 117, poz. 757 oraz z 1999 r. Nr 52,
     poz. 532),
   2) najbliższej rodzinie repatrianta  " oznacza to małżonka repatrianta i
     niepełnoletniego pozostającego pod władzą rodzicielską co najmniej jednego
     z małżonków.
                                        
                                     Art. 3.
1. O ile przepisy ustawy nie stanowią inaczej, do postępowania w sprawach
  uregulowanych w ustawie stosuje się przepisy Kodeksu postępowania
  administracyjnego, z zastrzeżeniem ust. 2.
2. Do postępowania w sprawach uregulowanych w ustawie, należących do
  właściwości konsulów, stosuje się przepisy o funkcjach konsulów
  Rzeczypospolitej Polskiej.
                                        
                                   Rozdział 2
    Nabycie obywatelstwa polskiego w drodze  repatriacji i zasady udzielania
     zezwoleń na pobyt na terytorium Rzeczypospolitej Polskiej dla członków
                         najbliższej rodziny repatrianta
                                        
                                     Art. 4.
Osoba przybywająca do Rzeczypospolitej Polskiej na podstawie wizy repatriacyjnej
nabywa obywatelstwo polskie z mocy prawa z dniem przekroczenia granicy
Rzeczypospolitej Polskiej.
                                        
                                     Art. 5.
1. Za osobę polskiego pochodzenia, w rozumieniu niniejszej ustawy, uznaje się
  osobę deklarującą narodowość polską i spełniającą łącznie następujące
  warunki:
   1) co najmniej jedno z jej rodziców lub dziadków albo dwoje pradziadków było
     narodowości polskiej,
   2) wykaże ona swój związek z polskością, w szczególności przez pielęgnowanie
     polskiej mowy, polskich tradycji i zwyczajów.
2. Za osobę polskiego pochodzenia uznaje się również osobę deklarującą
  narodowość polską, która posiadała w przeszłości obywatelstwo polskie lub co
  najmniej jedno z jej rodziców lub dziadków albo dwoje pradziadków posiadało
  obywatelstwo polskie oraz spełniającą warunek określony w ust. 1 pkt 2.
3. Warunek określony w ust. 1 pkt 1 uważa się za spełniony, jeżeli co najmniej
  jedno z rodziców lub dziadków albo dwoje pradziadków wnioskodawcy
  potwierdziło swoją przynależność do Narodu Polskiego przez, w szczególności,
  pielęgnowanie polskich tradycji i zwyczajów.
4. Decyzje w sprawach, o których mowa w ust. 1, wydaje konsul.
                                        
                                     Art. 6.
1. Dowodami potwierdzającymi polskie pochodzenie mogą być dokumenty, wydane
  przez polskie władze państwowe lub kościelne, a także przez władze byłego
  Związku Socjalistycznych Republik Radzieckich, dotyczące wnioskodawcy lub
  jego rodziców, dziadków lub pradziadków, a w szczególności:
   1) polskie dokumenty tożsamości,
   2) akty stanu cywilnego lub ich odpisy albo metryki chrztu poświadczające
     związek z polskością,
   3) dokumenty potwierdzające odbycie służby wojskowej w Wojsku Polskim,
     zawierające wpis informujący o narodowości polskiej,
   4) dokumenty potwierdzające fakt deportacji lub uwięzienia, zawierające wpis
     informujący o narodowości polskiej,
   5) dokumenty tożsamości lub inne dokumenty urzędowe zawierające wpis
     informujący o narodowości polskiej.
2. Dowodami potwierdzającymi polskie pochodzenie mogą być również inne
  dokumenty, a w szczególności:
   1) o rehabilitacji osoby deportowanej, zawierające wpis informujący o jej
     narodowości polskiej,
   2) potwierdzające prześladowanie osoby ze względu na jej polskie
     pochodzenie.
                                        
                                     Art. 7.
1. W drodze repatriacji nabywa obywatelstwo polskie również niepełnoletni
  pozostający pod władzą rodzicielską repatrianta. Jednakże w przypadku, gdy
  repatriantem jest tylko jedno z rodziców, niepełnoletni nabywa obywatelstwo
  polskie jedynie za zgodą drugiego z rodziców, wyrażoną w oświadczeniu
  złożonym przed konsulem.
2. Niepełnoletni pozostający pod opieką nabywa obywatelstwo polskie w drodze
  repatriacji, jeżeli dokona jej za zgodą opiekuna wyrażoną w oświadczeniu
  złożonym przed konsulem.
3. Nabycie obywatelstwa polskiego na podstawie ust. 2 i 3 przez
  niepełnoletniego, który ukończył 16 lat, może nastąpić jedynie za jego zgodą.
                                        
                                     Art. 8.
Wiza repatriacyjna nie może być wydana osobie, która:
   1) utraciła obywatelstwo polskie nabyte w drodze repatriacji na podstawie
     niniejszej ustawy, lub
   2) repatriowała się z terytorium Rzeczypospolitej Polskiej albo Polskiej
     Rzeczypospolitej Ludowej na podstawie umów repatriacyjnych zawartych w
     latach 1944-1957 przez Rzeczpospolitą Polską albo przez Polską
     Rzeczpospolitą Ludową z Białoruską Socjalistyczną Republiką Radziecką,
     Ukraińską Socjalistyczną Republiką Radziecką, Litewską Socjalistyczną
     Republiką Radziecką
     i Związkiem Socjalistycznych Republik Radzieckich do jednego z państw
     będących stroną tych umów, lub
   3) w czasie pobytu poza granicami Rzeczypospolitej Polskiej działała na
     szkodę podstawowych interesów Rzeczypospolitej Polskiej, lub
   4) uczestniczyła lub uczestniczy w łamaniu praw człowieka.
                                        
                                     Art. 9.
1. Wiza repatriacyjna może być wydana osobie polskiego pochodzenia, która przed
  dniem wejścia w życie ustawy zamieszkiwała na stałe na terytorium obecnej
  Republiki Armenii, Republiki Azerbejdżańskiej, Republiki Gruzji, Republiki
  Kazachstanu, Republiki Kyrgyskiej, Republiki Tadżykistanu, Republiki
  Turkmenistanu, Republiki Uzbekistanu albo  azjatyckiej części Federacji
  Rosyjskiej.
2. Wiza repatriacyjna może być również wydana dziecku osoby, o której mowa w
  ust. 1.
                                        
                                    Art. 10.
Rada Ministrów może określić, w drodze rozporządzenia, inne państwa lub inne
części Federacji Rosyjskiej, niż wymienione w art. 9, których obywatele
polskiego pochodzenia mogą ubiegać się o wydanie wizy repatriacyjnej, w
szczególności w których osoby polskiego pochodzenia są dyskryminowane ze
względów religijnych, narodowościowych lub politycznych.
                                        
                                    Art. 11.
1. Osobie, która nie posiada zapewnionego w Rzeczypospolitej Polskiej lokalu
  mieszkalnego i utrzymania, a spełnia pozostałe warunki do uzyskania wizy
  repatriacyjnej, konsul wydaje decyzję o przyrzeczeniu wydania wizy
  repatriacyjnej.
2. Decyzję, o której mowa w ust. 1, minister właściwy do spraw zagranicznych
  może uchylić w terminie 10 lat od jej wydania, jeżeli:
   1) osoba polskiego pochodzenia zostanie w tym okresie skazana w
     Rzeczypospolitej Polskiej prawomocnym wyrokiem sądu za przestępstwo
     umyślne na karę co najmniej roku pozbawienia wolności, lub
   2) osoba polskiego pochodzenia zostanie w tym okresie skazana poza granicami
     Rzeczypospolitej Polskiej prawomocnym wyrokiem sądu za przestępstwo
     umyślne, będące zbrodnią w rozumieniu prawa polskiego, na karę co najmniej
     roku pozbawienia wolności, lub
   3) dowody, na których podstawie ustalono istotne dla sprawy okoliczności
     faktyczne, okazały się fałszywe, lub
   4) decyzja wydana została w wyniku przestępstwa, lub
   5) wyjadą na jaw dla sprawy nowe okoliczności faktyczne lub nowe dowody
     istniejące w dniu wydania decyzji, nie znane organowi, który wydał
     decyzję.
3. Minister właściwy do spraw zagranicznych uchyla decyzję o przyrzeczeniu
  wydania wizy repatriacyjnej nie później niż w terminie 10 lat od jej wydania,
  jeżeli ustali istnienie podstaw do stwierdzenia nieważności decyzji,
  określonych w przepisach Kodeksu postępowania administracyjnego.
                                        
                                    Art. 12.
1. Konsul wydaje wizę repatriacyjną po przedstawieniu dowodu potwierdzającego
  posiadanie lub zapewnienie lokalu mieszkalnego i źródeł utrzymania w
  Rzeczypospolitej Polskiej, zwanych dalej "warunkami do osiedlenia się".
2. Dowodem potwierdzającym zapewnienie warunków do osiedlenia się jest:
   1) uchwała rady gminy, zawierająca zobowiązanie zapewnienia warunków do
     osiedlenia się przez okres nie krótszy niż 12 miesięcy,
   2) oświadczenie osoby fizycznej, osoby prawnej lub jednostki organizacyjnej
     nieposiadającej osobowości prawnej, sporządzone w formie aktu
     notarialnego, zawierające zobowiązanie zapewnienia warunków do osiedlenia
     się przez okres nie krótszy niż 12 miesięcy, z zastrzeżeniem ust. 5.
3. Uchwała oraz oświadczenie, o których mowa w ust. 2, powinny zawierać w
  szczególności wskazanie lokalu mieszkalnego, formę udostępnienia tego lokalu,
  wskazanie źródeł uzyskiwania lub zapewnienia dochodu.
4. Dowód potwierdzający źródła utrzymania nie jest wymagany od osób, którym
  przysługują uprawnienia emerytalne lub rentowe w rozumieniu przepisów
  emerytalnych i rentowych Rzeczypospolitej Polskiej.
5. Oświadczenie osoby fizycznej, o którym mowa w ust. 2 pkt 2, zawierające
  zobowiązanie do zapewnienia warunków do osiedlenia się może dotyczyć
  wyłącznie wstępnych, zstępnych lub rodzeństwa tej osoby.
                                        
                                    Art. 13.
W zakresie nieuregulowanym w ustawie w sprawach o wydanie wizy repatriacyjnej
stosuje się przepisy ustawy z dnia 25 czerwca 1997 r. o cudzoziemcach (Dz.U. Nr
114, poz. 739, z 1998 r. Nr 106, poz. 668 i Nr 162, poz. 1126).
                                        
                                    Art. 14.
1. Minister właściwy do spraw zagranicznych, w porozumieniu z ministrem
  właściwym do spraw wewnętrznych, określi, w drodze rozporządzenia,
  szczegółowy tryb postępowania w sprawach o wydanie wizy repatriacyjnej, a
  także wzór wniosku o wydanie wizy repatriacyjnej oraz dokumenty wymagane do
  jej wydania.
2. Wniosek, o którym mowa w ust. 1, powinien obejmować dane małżonka
  wnioskodawcy, jeżeli jest osobą polskiego pochodzenia, oraz niepełnoletniego
  pozostającego pod władzą rodzicielską wnioskodawcy, jeżeli zamierzają
  osiedlić się wspólnie z wnioskodawcą na terytorium Rzeczypospolitej Polskiej.
                                        
                                    Art. 15.
1. Jeżeli małżonek wnioskodawcy nie jest osobą polskiego pochodzenia i zamierza
  osiedlić się wspólnie z wnioskodawcą na terytorium Rzeczypospolitej Polskiej
  do wniosku, o którym mowa w art. 14 ust. 1, dołącza się wniosek tego małżonka
  o wydanie zezwolenia na zamieszkanie na czas oznaczony na terytorium
  Rzeczypospolitej Polskiej.
2. Małżonkowi repatrianta niebędącemu osobą polskiego pochodzenia udziela się
  zezwolenia na zamieszkanie na czas oznaczony na terytorium Rzeczypospolitej
  Polskiej na zasadach, jak dla małżonka obywatela polskiego, określonych w
  ustawie o cudzoziemcach, z zastrzeżeniem ust. 4.
3. W przypadku braku zgody, o której mowa w art. 7, do niepełnoletniego
  pozostającego pod władzą rodzicielską repatrianta lub niepełnoletniego
  pozostającego pod władzą rodzicielską małżonka repatrianta stosuje się
  odpowiednio ust. 1 i 2.
4. Zezwolenie, o którym mowa w ust. 2, wydaje lub odmawia jego wydania minister
  właściwy do spraw wewnętrznych.
                                        
                                   Rozdział 3
                             Uznanie za repatrianta
                                        
                                    Art. 16.
1. Za repatrianta może być również uznana osoba, która spełnia łącznie
  następujące  warunki:
   1) jest polskiego pochodzenia,
   2) przed dniem wejścia w życie ustawy zamieszkiwała na stałe na terytorium,
     o którym mowa w art. 9,
   3) nie zachodzą co do niej okoliczności, o których mowa w art. 8,
   4) przebywa na terytorium Rzeczypospolitej Polskiej na podstawie zezwolenia
     na zamieszkanie na czas oznaczony, udzielonego w związku z pobieraniem
     nauki w szkole wyższej jako stypendyście strony polskiej na podstawie
     przepisów o podejmowaniu i odbywaniu studiów przez osoby niebędące
     obywatelami polskimi,
   5) złoży wniosek do wojewody w terminie 12 miesięcy od ukończenia szkoły
     wyższej.
2. Organem właściwym do wydania decyzji o uznaniu za repatrianta osoby, o
  której mowa w ust. 1, jest wojewoda.
3. Osoba, o której mowa w ust. 1, nabywa obywatelstwo polskie z dniem, w którym
  decyzja o uznaniu za repatrianta stała się ostateczna.
4. Decyzja o uznaniu za repatrianta osoby, o której mowa w ust. 1, powoduje, że
  przy ustalaniu prawa tej osoby do świadczeń emerytalnych i rentowych oraz ich
  wysokości w Rzeczypospolitej Polskiej okresy zatrudnienia za granicą
  uwzględnia się jako okresy składkowe.
5. Minister właściwy do spraw wewnętrznych określi, w drodze rozporządzenia,
  szczegółowy tryb postępowania w sprawach, o których mowa w ust. 1 oraz w art.
  41 ust. 1 i 2, wzór wniosku o uznanie za repatrianta oraz wymagane dokumenty.
                                        
                                   Rozdział 4
                 Formy i tryb udzielania pomocy dla repatriantów
                                        
                                    Art. 17.
1. Repatriantowi oraz przybywającym z nim do Rzeczypospolitej Polskiej członkom
  najbliższej rodziny repatrianta, pozostającym we wspólnym gospodarstwie
  domowym, udziela się jednorazowo pomocy ze środków budżetu państwa na:
   1) pokrycie kosztów przejazdu od najbliższej jego miejscu zamieszkania za
     granicą stacji kolejowej do miejsca osiedlenia się w Rzeczypospolitej
     Polskiej, w wysokości ceny biletu kolejowego drugiej klasy oraz
     równowartości ceny jednego biletu kolejowego drugiej klasy na pokrycie
     kosztów przewozu mienia,
   2) zagospodarowanie i bieżące utrzymanie, w wysokości dwukrotnego
     przeciętnego miesięcznego wynagrodzenia, ogłaszanego przez Prezesa
     Głównego Urzędu Statystycznego w Dzienniku Urzędowym Rzeczypospolitej
     Polskiej "Monitor Polski", zwanego dalej "przeciętnym miesięcznym
     wynagrodzeniem", w kwartale poprzedzającym dzień przyznania pomocy, na
     każdego członka rodziny,
   3) pokrycie kosztów związanych z podjęciem na terytorium Rzeczypospolitej
     Polskiej nauki przez niepełnoletniego, podlegającego obowiązkowi szkolnemu
     w rozumieniu art. 15 ust. 2 ustawy z dnia 7 września 1991 r. o systemie
     oświaty (Dz.U. z 1996 r. Nr 67, poz. 329 i Nr 106, poz. 496, z 1997 r. Nr
     28, poz. 153 i Nr 141, poz. 943, z 1998 r. Nr 117, poz. 759 i Nr 162, poz.
     1126 oraz z 2000 r. Nr 12, poz. 136, Nr 19, poz. 239 i Nr 48, poz. 550) w
     wysokości przeciętnego miesięcznego wynagrodzenia na każde dziecko.
2. Repatriantowi, który przybył do Rzeczypospolitej Polskiej z terenów
  azjatyckich byłego Związku Socjalistycznych Republik Radzieckich i poniósł
  koszty związane z remontem lub adaptacją lokalu mieszkalnego w miejscu
  osiedlenia się na terytorium Rzeczypospolitej Polskiej, udziela się pomocy ze
  środków budżetu państwa na częściowe pokrycie poniesionych kosztów.
3. Repatriantowi, który przybył do Rzeczypospolitej Polskiej z terenów innych,
  niż określone w ust. 2, może być udzielona pomoc ze środków budżetu państwa
  na częściowe pokrycie kosztów związanych z remontem lub adaptacją lokalu
  mieszkalnego w miejscu osiedlenia się na terytorium Rzeczypospolitej
  Polskiej, poniesionych przez repatrianta, jeżeli repatriant znajduje się w
  szczególnie trudnej sytuacji materialnej.
4. Pomoc, o której mowa w ust. 2 i 3, stanowi zwrot udokumentowanych i
  uzasadnionych kosztów. Kwota udzielonej pomocy nie może przekroczyć wysokości
  kwoty stanowiącej równowartość iloczynu 200% przeciętnego miesięcznego
  wynagrodzenia oraz liczby członków najbliższej rodziny repatrianta
  pozostających we wspólnym gospodarstwie domowym.
5. Pomoc, o której mowa w ust. 1, przyznaje oraz ustala jej wysokość, w drodze
  decyzji, minister właściwy do spraw wewnętrznych.
6. Pomoc, o której mowa w ust. 2, przyznaje oraz ustala jej wysokość, w drodze
  decyzji, starosta wykonujący zadanie z zakresu administracji rządowej.
7. Pomoc, o której mowa w ust. 3 , przyznaje oraz ustala jej wysokość albo
  odmawia jej przyznania, w drodze decyzji, starosta wykonujący zadanie z
  zakresu administracji rządowej.
8. Wypłaty kwoty stanowiącej równowartość pomocy, o której mowa w ust. 1, 2 i
  3, dokonuje starosta.
9. Konsul może przyznać i wypłacić kwotę stanowiącą równowartość pomocy, o
  której mowa w ust. 1 pkt 1, jeżeli osoba, której wydano wizę repatriacyjną
  nie posiada wystarczających środków na pokrycie kosztów podróży do
  Rzeczypospolitej Polskiej.
10. Organem wyższego stopnia w rozumieniu Kodeksu postępowania administracyjnego
  w sprawach, o których mowa w ust. 6 i 7, jest wojewoda.
                                    Art. 18.
1. Osobie, której wydano decyzję o przyrzeczeniu wydania wizy repatriacyjnej, a
  okoliczności pobytu na terytorium, o którym mowa w art. 9 uniemożliwiły tej
  osobie poznanie języka polskiego, konsul może zapewnić pokrycie kosztów
  uczestnictwa w kursie nauki języka polskiego.
2. Repatriantowi i przybyłym z nim do Rzeczypospolitej Polskiej członkom
  najbliższej rodziny repatrianta może być udzielona pomoc przez zapewnienie
  uczestniczenia w bezpłatnych kursach języka polskiego i adaptacji w
  społeczeństwie polskim.
3. Minister właściwy do spraw oświaty i wychowania oraz minister właściwy do
  spraw szkolnictwa wyższego organizują lub mogą zlecić organizację kursów, o
  których mowa w ust. 1 i 2, organizacji społecznej posiadającej znaczący
  dorobek w zakresie pomocy repatriantom.
4. Rada Ministrów określi, w drodze rozporządzenia, rodzaje kursów języka
  polskiego i adaptacyjnych oraz sposób ich organizacji, uwzględniając w
  szczególności stopień znajomości języka polskiego i wiek uczestnika kursu,
  możliwość zapewnienia bezpłatnego zakwaterowania, wyżywienia i zwrotu kosztów
  dojazdu uczestnikom kursów, o których mowa w ust. 1 i 2, oraz potrzebę
  przygotowania dzieci do podjęcia nauki w szkole.
                                        
                                    Art. 19.
1. Pomoc, o której mowa w art. 17 ust. 1, powinna być wypłacona w terminie 60
  dni od dnia nabycia przez repatrianta obywatelstwa polskiego.
2. Pomoc, o której mowa w art. 17 ust. 2, oraz zwrot kosztów, o którym mowa w
  art. 22, mogą być udzielone w terminie 24 miesięcy od dnia nabycia przez
  repatrianta obywatelstwa polskiego.
                                        
                                    Art. 20.
Formy, wysokość i tryb przyznawania pomocy dla repatrianta i członków
najbliższej rodziny repatrianta przez jednostki samorządu terytorialnego
określają organy stanowiące tych jednostek.
                                        
                                   Rozdział 5
                      Formy i tryb udzielania pomocy gminom
                                        
                                    Art. 21.
1. Gminie, która zapewni lokal mieszkalny repatriantowi i członkom najbliższej
  rodziny repatrianta, udziela się dotacji celowej z budżetu państwa na
  podstawie porozumienia zawartego z właściwym wojewodą. Dotacja celowa nie
  może być niższa od kwoty określonej w art. 17 ust. 3, zaś wysokość dotacji
  powinna być proporcjonalnie zwiększona w zależności od wysokości nakładów
  poniesionych przez gminę na zapewnienie lokalu mieszkalnego.
2. Dotacji udziela się tym gminom, których organy nie określiły imiennie
  repatriantów, którym zapewniły lokal mieszkalny z zasobów komunalnych i
  zobowiązały się do zawarcia umowy najmu tego lokalu mieszkalnego na czas
  nieokreślony.
3. Wniosek o przyznanie dotacji gmina składa do właściwego wojewody.
4. Porozumienie, o którym mowa w ust. 1, powinno określać:
   1) szczegółowy opis udzielonej repatriantowi i członkom najbliższej rodziny
     repatrianta pomocy mieszkaniowej,
   2) dotację celową należną gminie zapewniającej lokal mieszkalny i tryb
     płatności,
   3) tryb kontroli podejmowanych przez gminę działań,
   4) sposób rozliczenia udzielonej dotacji celowej i zasady zwrotu
     niewykorzystanej albo wykorzystanej niezgodnie z celem dotacji lub jej
     części.
                                        
                                    Art. 22.
Gminie, która udzieliła repatriantowi pomocy poprzez pokrycie kosztów związanych
z remontem lub adaptacją lokalu mieszkalnego w miejscu osiedlenia się na
terytorium Rzeczypospolitej Polskiej, właściwy wojewoda, na wniosek tej gminy,
dokonuje zwrotu kosztów udzielonej pomocy w wysokości i na zasadach określonych
w art. 17 ust. 3.
                                        
                                   Rozdział 6
                        Aktywizacja zawodowa repatriantów
                                        
                                    Art. 23.
1. W celu zapewnienia repatriantowi źródła utrzymania i w celu jego aktywizacji
  zawodowej gmina może refundować pracodawcy część kosztów poniesionych na:
   a) wynagrodzenia, nagrody i składki na ubezpieczenie społeczne,
   b) wyposażenie stanowiska pracy,
   c) szkolenie zawodowe repatrianta.
2. Formy aktywizacji zawodowej, o których mowa w ust. 1, są realizowane na
  podstawie umowy zawartej pomiędzy zarządem gminy a pracodawcą.
3. Formy aktywizacji zawodowej, o których mowa w ust. 1, mogą być realizowane w
  okresie nie dłuższym niż 5 lat od dnia nabycia przez repatrianta obywatelstwa
  polskiego, przy czym co najmniej jedna z tych form powinna być realizowana
  w pierwszym roku od dnia nabycia obywatelstwa polskiego.
                                        
                                    Art. 24.
Zarząd gminy może dokonywać, przez okres do 24 miesięcy, zwrotu poniesionych
przez pracodawcę kosztów wynagrodzenia, nagród oraz składek na ubezpieczenie
społeczne z tytułu zatrudnienia repatrianta w pełnym wymiarze czasu pracy, pod
warunkiem jego zatrudnienia przez co najmniej 48 miesięcy.
                                    Art. 25.
Zarząd gminy może zwrócić poniesione przez pracodawcę koszty na wyposażenie
stanowiska pracy dla repatrianta, pod warunkiem jego zatrudnienia przez co
najmniej 48 miesięcy.
                                        
                                    Art. 26.
1. Jeżeli repatriant nie posiada jakichkolwiek kwalifikacji lub posiada
  kwalifikacje, na które brak jest ofert na lokalnym rynku pracy, może być
  przeszkolony przez pracodawcę w celu podniesienia lub zmiany jego
  kwalifikacji.
2. Pracodawca otrzymuje zwrot kosztów szkolenia, w wysokości do trzykrotnego
  przeciętnego miesięcznego wynagrodzenia, pod warunkiem zatrudnienia
  przeszkolonego repatrianta przez co najmniej 24 miesiące.
                                        
                                    Art. 27.
Wobec repatrianta mogą być stosowane jedna lub kilka form aktywizacji zawodowej,
o których mowa w art. 23 ust. 1, jednak łączna kwota wydatkowana z tych tytułów
nie może przekroczyć dwudziestokrotnego przeciętnego miesięcznego wynagrodzenia.
                                        
                                    Art. 28.
1. Formy aktywizacji zawodowej, o których mowa w art. 23 ust. 1, finansowane są
  w formie dotacji celowej ze środków wyodrębnionych na ten cel w budżetach
  wojewodów.
2. Środki, o których mowa w ust. 1, pochodzą z rezerwy celowej budżetu państwa
  "Pomoc dla repatriantów".
3. Gminy organizujące aktywizację zawodową repatriantów mogą ubiegać się o
  środki na ten cel, składając wnioski do właściwego wojewody.
4. Zadania gminy w zakresie aktywizacji zawodowej repatriantów są zadaniami z
  zakresu administracji rządowej.
5. Organy zatrudnienia udzielają gminom wszechstronnej pomocy w organizacji
  aktywizacji zawodowej repatriantów.
                                        
                                   Rozdział 7
                 Ewidencje i rejestry oraz przetwarzanie danych
                                        
                                    Art. 29.
1. W celu umożliwienia kandydatom na repatriantów poszukiwań właściwych
  warunków do osiedlenia się na terytorium Rzeczypospolitej Polskiej, tworzy
  się ewidencję lokali mieszkalnych i źródeł utrzymania dla repatriantów.
2. Ewidencja obejmuje dane zawarte w uchwałach i oświadczeniach, o których mowa
  w art. 12 ust. 2, niewskazujących imiennie osoby mogącej ubiegać się o
  wydanie wizy repatriacyjnej.
3. Ewidencję prowadzi minister właściwy do spraw wewnętrznych.
                                        
                                    Art. 30.
1. Minister właściwy do spraw wewnętrznych prowadzi ewidencję osób ubiegających
  się o wydanie wizy repatriacyjnej i członków ich rodzin, które nie posiadają
  w Rzeczypospolitej Polskiej zapewnionego lokalu mieszkalnego lub źródła
  utrzymania.
2. Ewidencja zawiera następujące dane osób ubiegających się o wydanie wizy
  repatriacyjnej i członków ich rodzin objętych wnioskiem o wydanie wizy
  repatriacyjnej:
   1) imię i nazwisko,
   2) miejsce zamieszkania za granicą i miejsce zamierzonego osiedlenia się w
     Rzeczypospolitej Polskiej,
   3) narodowość i pochodzenie etniczne,
   4) obywatelstwo,
   5) zawód, wykształcenie, kwalifikacje zawodowe,
   6) oczekiwania co do zapewnienia warunków na osiedlenie się,
   7) prześladowania polityczne i narodowościowe,
   8) stan zdrowia.
                                        
                                    Art. 31.
1. Dane z ewidencji, o której mowa w art. 29, udostępniane są za pośrednictwem
  konsula Rzeczypospolitej Polskiej osobom, którym wydano decyzję o
  przyrzeczeniu wydania wizy repatriacyjnej, w kolejności złożenia kompletnych
  wniosków o wydanie wizy repatriacyjnej, z zastrzeżeniem ust. 2.
2. Dane, o których mowa w ust. 1, powinny być udostępniane w pierwszej
  kolejności osobom deportowanym i prześladowanym z przyczyn narodowościowych
  lub politycznych, których wiek i zły stan zdrowia uzasadnia szybką
  repatriację do Rzeczypospolitej Polskiej.
3. Akceptacja warunków do osiedlenia się przez osobę, której udostępniono z
  ewidencji dane o tych warunkach, oznacza spełnienie wymogu, o którym mowa w
  art. 12 ust. 1.
                                        
                                    Art. 32.
Konsul prowadzi rejestr złożonych wniosków i decyzji wydanych w sprawach:
   1) o wydanie wizy repatriacyjnej,
   2) o wydanie zezwolenia na zamieszkanie na czas oznaczony na terytorium
     Rzeczypospolitej Polskiej.
                                        
                                    Art. 33.
Minister właściwy do spraw wewnętrznych prowadzi centralny rejestr wniosków,
decyzji i postanowień wydanych w sprawach:
   1) o wydanie wizy repatriacyjnej,
   2) o wydanie zezwolenia na zamieszkanie na czas oznaczony na terytorium
     Rzeczypospolitej Polskiej,
   3) o udzielenie pomocy repatriantom ze środków budżetu państwa.
                                        
                                    Art. 34.
Dane zawarte w rejestrach i ewidencjach mogą być przetwarzane i udostępniane za
pośrednictwem urządzeń teleinformatycznych.
                                        
                                    Art. 35.
Bez zgody osób objętych wnioskami, o których mowa w art. 32 i art. 33, mogą być,
w postępowaniach określonych w ustawie, przetwarzane dane dotyczące:
   1) obywatelstwa,
   2) narodowości i pochodzenia etnicznego,
   3) zawodu, wykształcenia i kwalifikacji zawodowych,
   4) oczekiwań co do zapewnienia warunków na osiedlenie się,
   5) prześladowań politycznych i narodowościowych,
   6) stanu zdrowia.
                                        
                                    Art. 36.
Minister właściwy do spraw wewnętrznych, w porozumieniu z ministrem  właściwym
do spraw zagranicznych, określi, w drodze rozporządzenia, wzory ewidencji i
rejestrów, o których mowa w art. 29, art. 30, art. 32, art. 33, i sposób
przetwarzania danych zawartych w tych ewidencjach i rejestrach.
                                        
                                   Rozdział 8
                      Finansowanie zadań z budżetu państwa
                                        
                                    Art. 37.
Środki finansowe na realizację zadań określonych w ustawie, finansowanych z
budżetu państwa, pochodzą z rezerwy celowej budżetu państwa i pozostają w
dyspozycji właściwych ministrów i kierowników urzędów centralnych.
                                    Art. 38.
Rada Ministrów określi, w drodze rozporządzenia, szczegółowy tryb postępowania w
sprawach:
   1) podziału rezerwy celowej budżetu państwa pozostającej w dyspozycji
     właściwych ministrów i kierowników urzędów centralnych na budżety
     wojewodów, uwzględniając liczbę złożonych zapewnień warunków do osiedlenia
     się repatriantom,
   2) udzielania dotacji gminie na realizację aktywizacji zawodowej
     repatriantów,
   3) udzielania dotacji gminie, która zapewniła repatriantom lokal mieszkalny
     z zasobów komunalnych,
   4) przekazywania staroście z budżetu wojewody środków finansowych na
     pokrycie wydatków związanych z udzieleniem repatriantom pomocy,
   5) zwrotu gminie, przez wojewodę, kosztów poniesionych na pokrycie remontów
     lub adaptacji lokali mieszkalnych,
   6) wzory wniosków o udzielenie gminie dotacji określonych w pkt 2 i 3.
                                        
                                   Rozdział 9
       Zmiany w przepisach obowiązujących, przepisy przejściowe i końcowe
                                        
                                    Art. 39.
W ustawie z dnia 14 grudnia 1994 r. o zatrudnieniu i przeciwdziałaniu bezrobociu
(Dz.U. z 1997 r. Nr 25, poz. 128, Nr 28, poz. 153, Nr 41, poz. 255, Nr 63, poz.
403, Nr 93, poz. 569, Nr 107, poz. 692, Nr 121, poz. 770 i Nr 123, poz. 776, z
1998 r. Nr 66, poz. 431, Nr 106, poz. 668, Nr 108, poz. 684, Nr 137, poz. 887,
Nr 162, poz. 1112, 1118 i 1126, z 1999 r. Nr 60, poz. 636 oraz z 2000 r. Nr 12,
poz. 136, Nr 31, poz. 384 i Nr 48, poz. 550) w art. 23 w ust. 1 w pkt 2 w lit.
g) kropkę na końcu zastępuje się przecinkiem oraz dodaje się lit. h) w
brzmieniu:
      "h) był zatrudniony za granicą i przybył do Rzeczypospolitej Polskiej
         jako repatriant.".
                                        
                                    Art. 40.
W ustawie z dnia 25 czerwca 1997 r. o cudzoziemcach (Dz.U. Nr 114, poz. 739, z
1998 r. Nr 106, poz. 668 i Nr 162, poz. 1126) wprowadza się następujące zmiany:
1) w art. 10:
   a)  w ust. 1 skreśla się wyrazy "narodowości polskiej lub",
   b) w ust. 3 skreśla się wyrazy " , z wyjątkiem środków niezbędnych do
     przyjazdu na miejsce osiedlenia się",
   c) ust. 4 skreśla się;
2) art. 97 skreśla się;
3) w art. 102 skreśla się wyrazy "repatriacji oraz".
                                        
                                    Art. 41.
1. Osoba, która przed dniem wejścia w życie ustawy nabyła obywatelstwo polskie
  na podstawie przepisów ustawy z dnia 15 lutego 1962 r. o obywatelstwie
  polskim (Dz. U. z 2000 r. Nr 28, poz. 353), może być uznana za repatrianta,
  jeżeli spełnia łącznie następujące warunki:
   1) złoży w terminie 12 miesięcy od dnia wejścia w życie ustawy wniosek o
     uznanie za repatrianta do wojewody właściwego ze względu na miejsce
     zamieszkania,
   2) była w dniu uzyskania zezwolenia na osiedlenie się na terytorium
     Rzeczypospolitej Polskiej obywatelem Związku Socjalistycznych Republik
     Radzieckich lub jednego z państw powstałych po jego rozpadzie,
   3) jest polskiego pochodzenia.
2. Za repatrianta może być również uznana osoba spełniająca łącznie następujące
  warunki:
   1) złoży w terminie 12 miesięcy od dnia wejścia w życie ustawy wniosek o
     uznanie za repatrianta do wojewody właściwego ze względu na miejsce
     zamieszkania,
   2) jest polskiego pochodzenia,
   3) przebywa na terytorium Rzeczypospolitej Polskiej na podstawie zezwolenia
     na osiedlenie się,
   4) do 1991 r. zamieszkiwała na stałe, przez co najmniej 5 lat, na
     terytorium, o którym mowa w art. 9,
   5) nie zachodzą co do niej okoliczności, o których mowa w art. 8 ustawy.
3. Do nabycia obywatelstwa polskiego przez niepełnoletniego pozostającego pod
  władzą rodzicielską osoby uznanej za repatrianta na podstawie ust. 2, stosuje
  się przepisy art. 7.
4. Przepisy art. 16 ust. 2-4 stosuje się odpowiednio.
                                        
                                    Art. 42.
1. Rada Ministrów w terminie 60 dni od dnia ogłoszenia ustawy ustanowi
  Pełnomocnika Rządu do Spraw Repatriacji, zwanego dalej "Pełnomocnikiem".
2. Do Pełnomocnika stosuje się przepisy art. 10 ust. 3 i 4 ustawy z dnia 8
  sierpnia 1996 r. o organizacji i trybie pracy Rady Ministrów oraz o zakresie
  działania ministrów (Dz.U. z 1999 r. Nr 82, poz. 929).
3. Pełnomocnik podejmuje działania konieczne dla realizacji przepisów ustawy,
  ze szczególnym uwzględnieniem repatriacji z azjatyckich terenów byłego
  Związku Socjalistycznych Republik Radzieckich.
                                        
                                    Art. 43.
1. Gminom, które zapewniły repatriantom przybyłym do Rzeczypospolitej Polskiej,
  w okresie od 15.05.1996 r. do dnia wejścia w życie niniejszego przepisu,
  lokal mieszkalny z zasobów komunalnych, udziela się w 2000 i 2001 r. dotacji
  z rezerwy celowej budżetu państwa "Pomoc dla repatriantów" w wysokości kwoty
  stanowiącej równowartość iloczynu 200% przeciętnego miesięcznego
  wynagrodzenia w kwartale poprzedzającym dzień złożenia wniosku o udzielenie
  dotacji oraz liczby członków najbliższej rodziny repatrianta pozostających we
  wspólnym gospodarstwie domowym, nie mniej jednak niż 600% tego wynagrodzenia.
2. Dotacji, o której mowa w ust. 1, udziela właściwy wojewoda na wniosek gminy.
                                        
                                    Art. 44.
1. Postępowania o wydanie wizy repatriacyjnej wszczęte i niezakończone przed
  dniem wejścia w życie ustawy toczą się według przepisów dotychczasowych.
2. Postępowania w sprawie udzielania pomocy wszczęte i niezakończone przed
  dniem wejścia w życie ustawy toczą się według przepisów dotychczasowych.
                                        
                                    Art. 45.
Ustawa wchodzi w życie z dniem 1 stycznia 2001 r., z wyjątkiem art. 43, który
wchodzi w życie po upływie 14 dni od dnia ogłoszenia.
                                        
                                        
                                        
