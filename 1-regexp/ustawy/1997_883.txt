



Dz.U. z 1994 r. Nr 55, poz. 225
                                
                                USTAWA
                        z dnia 10 marca 1994 r.
                                    
                  o utworzeniu Uniwersytetu Opolskiego
                                Art. 1.
 1. Tworzy się z dniem 1 października 1994 r. Uniwersytet Opolski, zwany dalej
   "Uniwersytetem".
 2. Siedzibą Uniwersytetu jest miasto Opole.
 3. Uniwersytet jest uczelnią państwową.
 
                                Art. 2.
Podstawowym kierunkiem działalności Uniwersytetu jest kształcenie oraz prowadzenie
badań naukowych w zakresie nauk humanistycznych, teologicznych, 
ekonomicznych, matematyczno-przyrodniczych oraz technicznych.
                                Art. 3.
 1. Uniwersytet tworzy się z Wyższej Szkoły Pedagogicznej im. Powstańców 
   Śląskich w Opolu oraz Instytutu Teologiczno-Pastoralnego w Opolu.
 2. Z dniem utworzenia Uniwersytetu znosi się Wyższą Szkołę Pedagogiczną 
   w Opolu.
 3. Z dniem utworzenia Uniwersytetu właściwe władze Kościoła Katolickiego 
   zniosą Instytut Teologiczno-Pastoralny w Opolu.
                                    
                                Art. 4.
 1. Nadzór nad Uniwersytetem sprawuje Minister Edukacji Narodowej.
 2. Wydział Teologiczny Uniwersytetu pozostaje ponadto pod nadzorem władz 
   Kościoła Katolickiego w zakresie ustalonym przez statut uczelni.
                                Art. 5.
 1. Mienie, obejmujące własność i inne prawa majątkowe jednostek wymienionych
   w art. 3 ust. 1, staje się mieniem Uniwersytetu z dniem jego utworzenia.
 2. Uniwersytet przejmuje, z dniem utworzenia, prawa i zobowiązania jednostek
   wymienionych w art. 3 ust. 1.
 3. Stan gospodarki finansowej jednostek wymienionych w art. 3 ust. 1 zostanie
   wykazany w bilansach sporządzonych przez te jednostki na dzień poprzedzający
   utworzenie Uniwersytetu.
 
                                Art. 6.
Koszty związane z utrzymaniem i funkcjonowaniem obiektów użytkowanych 
przez Wydział Teologiczny będą pokrywane przez Kościół Katolicki.
                                Art. 7.
 1. Z dniem utworzenia Uniwersytetu:
   1) pracownicy zatrudnieni w jednostkach, o których mowa w art. 3 ust. 1, 
     stają się pracownikami Uniwersytetu,
   2) studenci Wyższej Szkoły Pedagogicznej w Opolu oraz studenci Instytutu 
     Teologiczno-Pastoralnego w Opolu, spełniający wymagania art. 140 ust. 
     1 ustawy z dnia 12 września 1990 r. o szkolnictwie wyższym (Dz.U. Nr 
     65, poz. 385, z 1992 r. Nr 54, poz. 254 i Nr 63, poz. 314 oraz z 1994 r. 
     Nr 1, poz. 3 i Nr 43, poz. 163), stają się studentami Uniwersytetu.
 2. Podstawowe jednostki organizacyjne Wyższej Szkoły Pedagogicznej w Opolu
   z dniem utworzenia Uniwersytetu stają się podstawowymi jednostkami 
   organizacyjnymi Uniwersytetu.
 3. Jednostki organizacyjne Wyższej Szkoły Pedagogicznej w Opolu, które 
   przed dniem utworzenia Uniwersytetu posiadały uprawnienia do nadawania
   stopni naukowych, zachowują te uprawnienia po utworzeniu Uniwersytetu.
 4. Osoby przyjęte na pierwszy rok studiów na rok akademicki 1994/1995 do 
   Wyższej Szkoły Pedagogicznej w Opolu oraz Instytutu Teologiczno-Pastoralnego
   w Opolu z dniem utworzenia Uniwersytetu stają się jego studentami.
                                Art. 8.
 1. Dotychczasowe organy kolegialne i jednoosobowe Wyższej Szkoły Pedagogicznej
   w Opolu, z wyłączeniem rektora, stają się z dniem utworzenia 
   Uniwersytetu organami Uniwersytetu.
 2. Senat Wyższej Szkoły Pedagogicznej w Opolu pełni swe funkcje do dnia 
   31 grudnia 1994 r. w składzie dotychczasowym, uzupełnionym o przedstawicieli
   Instytutu Teologiczno-Pastoralnego w Opolu. Tryb wyboru przedstawicieli
   Instytutu Teologiczno-Pastoralnego w Opolu określi statut Uniwersytetu.
 3. Rada Naukowa Instytutu Teologiczo-Pastoralnego w Opolu pełni funkcje 
   rady wydziału Wydziału Teologicznego Uniwersytetu do dnia 31 grudnia 
   1994 r.
 4. Do dnia 31 grudnia 1994 r. zostaną przeprowadzone wybory do senatu 
   Uniwersytetu oraz wybory dziekana i rady wydziału Wydziału Teologicznego
   w trybie i na okres ustalony w statucie Uniwersytetu.
                                    
                                Art. 9.
Ustawa wchodzi w życie z dniem ogłoszenia.
