



Dz.U. z 2001 r. Nr 122, poz. 1322
                                       
                                       
                                       
                                    USTAWA
                          z dnia 18 września 2001 r.
                                       
                   o zmianie ustawy o regulacji rynku cukru
                                       
                                    Art. 1.
W ustawie z dnia 21 czerwca 2001 r. o regulacji rynku cukru (Dz.U. Nr 76, poz.
810) wprowadza się następujące zmiany:
1) w art. 2:
   a) w pkt 8 i 9 skreśla się wyrazy "w okresie roku rozliczeniowego",
   b) w pkt 18 skreśla się wyrazy "i wykonujący zadania wynikające z
     Porozumienia Branżowego" ;
2) w art. 3:
   a) w ust. 8 pkt 1 otrzymuje brzmienie:
     "1) opiniowanie szczegółowych zasad współpracy między producentami cukru
       i plantatorami buraków cukrowych, określonych w drodze rozporządzenia,
       o którym mowa w ust. 9,",
   b) w ust. 8 skreśla się pkt 4,
   c) ust. 9 otrzymuje brzmienie:
     "9. Minister właściwy do spraw rynków rolnych określi, w drodze
       rozporządzenia, szczegółowe zasady współpracy między producentami cukru
       i plantatorami buraków cukrowych, w tym:
        1) zasady przyznawania prawa do uprawy i dostawy buraków cukrowych dla
         poszczególnych plantatorów, odpowiednio do przyznanego producentowi
         limitu A i B cukru, oraz zasady zbywania tego prawa,
        2) bazę dostawy i jakość standardową buraków cukrowych,
        3) warunki produkcji i organizacji dostaw buraków cukrowych,
        4) warunki odbioru buraków cukrowych i zapłaty za nie
          - uwzględniając zapewnienie jednakowej ochrony interesów producentów
           cukru i plantatorów buraków cukrowych.",
   d) skreśla się ust. 10 - 12;
3) w art. 4 wyrazy "określonych w Porozumieniu Branżowym" zastępuje się
  wyrazami "określonych w rozporządzeniu, o którym mowa w art. 3 ust. 9,";
4) art. 8 otrzymuje brzmienie:
      "Art. 8. 1. Plantator otrzymuje od producenta limit produkcji cukru.
             Limit stanowi wartość niematerialną gospodarstwa rolnego
             plantatora.
         2. Suma limitów rozdzielona przez producenta plantatorom musi być
           równa sumie limitu A i limitu B, które zostały przyznane
           producentowi na podstawie art. 6 ust. 2.
         3. Szczegółowe zasady podziału oraz obrotu limitami przez
           plantatorów, z uwzględnieniem średniej produkcji buraka cukrowego
           wykonanej przez plantatorów w ostatnich pięciu latach, zostaną
           określone w rozporządzeniu, o którym mowa w art. 3 ust. 9.
         4. Producent cukru, który otrzymał limit A i limit B, jest obowiązany
           zawrzeć z plantatorami buraków cukrowych umowy kontraktacji na
           buraki w wysokości odpowiadającej przyznanemu plantatorowi limitowi
           produkcji cukru. Umowy kontraktacji powinny uwzględniać szczegółowe
           zasady określone w rozporządzeniu, o którym mowa w art. 3 ust. 9.
         5. Plantator buraka cukrowego może zbywać w całości lub w części
           limit, o którym mowa w ust. 1, innemu plantatorowi buraka cukrowego
           bez zgody producenta cukru. Z dniem nabycia całości lub części
           limitu na nabywcę przechodzą prawa i obowiązki wynikające z umowy
           kontraktacji, o której mowa w ust. 4, odpowiednio do całości lub
           części limitu.
         6. Nabywca jest obowiązany powiadomić producenta cukru, pod rygorem
           nieważności umowy, o nabyciu całości lub części limitu, o którym
           mowa w ust. 5, w terminie 14 dni od dnia zawarcia umowy.
         7. Producent cukru, który nie zawarł umów kontraktacji na dostawę
           buraków cukrowych w ilości odpowiadającej przyznanym limitom A i B,
           jest obowiązany do dokonania zapłaty za wszystkie buraki
           przerobione na cukier w wysokości nie niższej niż cena minimalna za
           buraki A ustalona na podstawie art. 13.
         8. W przypadku niewykonania przez producenta cukru w danym roku
           rozliczeniowym kontraktacji buraka cukrowego w zakresie przyznanego
           limitu A i limitu B, minister właściwy do spraw rynków rolnych
           może, na wniosek Prezesa Agencji Rynku Rolnego, wydać decyzję o
           zmniejszeniu tych limitów proporcjonalnie do niewykonanej
           kontraktacji.";
5) skreśla się art. 14;
6) w art. 15:
   a) w ust. 1 wyrazy "jest zobowiązana zakupić" zastępuje się wyrazami "może
     zakupić" i skreśla się wyrazy "spełniającego warunki, o których mowa w
     art. 14 ust. 4",
   b) ust. 4 otrzymuje brzmienie:
     "4. Minister właściwy do spraw rynków rolnych określi, w drodze
       rozporządzenia, szczegółowe zasady dokonywania zakupów interwencyjnych
       cukru białego, w tym:
        1) minimalne wymagania co do jakości i ilości cukru oferowanego
         Agencji,
        2) dopłaty i opusty związane z odchyleniami od jakości standardowej,
        3) warunki i procedury przejęcia cukru przez Agencję
        - uwzględniając wymóg zapewnienia zbytu cukru A i B wyprodukowanego
         przez producentów cukru, oraz właściwej organizacji rynku cukru.";
7) w art. 16:
   a) w ust. 1 wyraz "Eksporterzy" zastępuje się wyrazem "Producenci",
   b) w ust. 3 w zdaniu wstępnym wyrazy "Prezes Agencji Rynku Rolnego"
     zastępuje się wyrazami "Minister właściwy do spraw rynków rolnych, na
     wniosek Prezesa Agencji Rynku Rolnego,";
8) w art. 17:
   a) w ust. 5 wyrazy "Prezesa Agencji Rynku Rolnego" zastępuje się wyrazami
     "ministra właściwego do spraw rynków rolnych, na wniosek Prezesa Agencji
     Rynku Rolnego,",
   b) ust. 6 otrzymuje brzmienie:
     "6. Minister właściwy do spraw rynków rolnych, po zasięgnięciu opinii
       Komisji Porozumiewawczej, określi, w drodze rozporządzenia, tryb oraz
       terminy pobierania opłat cukrowych, uwzględniając zabezpieczenie prawa
       eksporterów do całkowitej wartości dopłat do eksportu cukru B,
       izoglukozy B, syropu inulinowego B oraz przetwórców cukru do przerobu
       cukru na cele niespożywcze.";
9) skreśla się rozdział V.
     
                                    Art. 2.
Ustawa wchodzi w życie po upływie 14 dni od dnia ogłoszenia.
