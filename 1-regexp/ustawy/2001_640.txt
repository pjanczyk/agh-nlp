



Dz.U. z 2001 r. Nr 63, poz. 640
                                                                                
                                                                                
                                     USTAWA
                             z dnia 25 maja 2001 r.
                                        
          o skutkach  wprowadzenia w niektórych państwach członkowskich
                     Unii Europejskiej wspólnej waluty euro
                                        
                                     Art. 1.
Ustawa określa skutki dla polskiego porządku prawnego wprowadzenia w państwach
członkowskich Unii Europejskiej należących do Unii Gospodarczej i Walutowej,
wspólnej waluty euro, w tym zasady wymiany banknotów i monet nominowanych w
walutach narodowych tych państw na banknoty i monety nominowane w euro.
                                        
                                     Art. 2.
Użyte w ustawie określenia oznaczają:
   1) waluta narodowa - walutę wymienialną będącą prawnym środkiem płatniczym w
     państwie członkowskim Unii Europejskiej należącym do Unii Gospodarczej i
     Walutowej,
   2) euro - wspólną walutę państw członkowskich Unii Europejskiej należących
     do Unii Gospodarczej i Walutowej,
   3) bank - bank  krajowy oraz oddział banku zagranicznego w rozumieniu ustawy
     z dnia 29 sierpnia 1997 r. - Prawo bankowe (Dz.U. Nr 140, poz. 939, z 1998
     r. Nr 160, poz. 1063 i Nr  162, poz. 1118, z 1999 r. Nr 11, poz. 95 i Nr
     40, poz. 399,  z 2000 r. Nr 93, poz. 1027, Nr  94, poz. 1037, Nr 114, poz.
     1191, Nr 116, poz. 1216, Nr 119, poz. 1252  i Nr 122, poz. 1316 oraz z
     2001 r. Nr 8, poz. 64), które posiadają upoważnienie do wykonywania
     czynności obrotu dewizowego.
                                        
                                     Art. 3.
1. Jeżeli wartość świadczenia pieniężnego, w tym wartość zabezpieczenia
  spełnienia świadczenia, podlegającego wykonaniu na terytorium
  Rzeczypospolitej Polskiej  wyrażona została w walucie narodowej, a termin
  spełnienia tego świadczenia przypada po dniu 31 grudnia 2001 r., świadczenie
  to, z zastrzeżeniem ust. 2, powinno być spełnione w euro; przepisu art. 13
  ustawy z dnia 18 grudnia 1998 r. - Prawo dewizowe (Dz.U. Nr 160, poz. 1063, z
  1999 r. Nr 83, poz. 931 oraz z 2000 r. Nr 103, poz. 1099) nie stosuje się.
2. Jeżeli termin spełnienia świadczenia, o którym mowa w ust. 1, z wyjątkiem
  świadczenia spełnianego przez banki, przypada w okresie między dniem 1
  stycznia 2002 r. a dniem 28 lutego 2002 r., spełnienie świadczenia może
  nastąpić w walucie narodowej.
3. Przepisy ust. 1 i 2 stosuje się do świadczeń spełnianych w formie gotówkowej
  i bezgotówkowej.
                                        
                                     Art. 4.
1. Przeliczeniu na euro podlegają wyrażone w walutach narodowych środki
  pieniężne zgromadzone na rachunkach bankowych.
2. Przeliczenia, o którym mowa w ust. 1, dokonują banki według stanu na dzień 1
  stycznia 2002 r.
3. Od przeliczenia, o którym mowa w ust. 1, nie pobiera się opłat.
                                        
                                     Art. 5.
1. Wykonanie zobowiązania w sposób określony w art. 3 ust. 1 oraz wykonanie
  obowiązku określonego w art. 4 następuje z zastosowaniem kursów euro w
  stosunku do walut narodowych, wskazanych w tabeli zawartej w załączniku do
  ustawy.
2. Ustalenie wysokości świadczenia w euro w wyniku zastosowania jednego z
  kursów, o których mowa w ust. 1, następuje z zaokrągleniem do dwóch miejsc po
  przecinku.
                                        
                                     Art. 6.
1. Obowiązek  wykonania zobowiązania zgodnie z przepisami art. 3 i 5 oraz
  obowiązek przeliczenia określony w art. 4 nie stanowią podstawy do
  wypowiedzenia, odstąpienia, rozwiązania lub zmiany pozostałych warunków umowy
  zawartej przed dniem 1 stycznia  2002 r., w szczególności do zmiany
  oprocentowania.
2. Przepis ust. 1 nie dotyczy zmiany oprocentowania depozytów bankowych
  istniejących w dniu wejścia w życie ustawy, z tym że zmiana ta nie może
  powodować dla klientów banków pogorszenia efektywnych warunków oprocentowania
  depozytów.
                                        
                                     Art. 7.
1. Do dnia 31 grudnia 2002 r. na zlecenie osób fizycznych posiadających
  obywatelstwo polskie, dokonywana jest,  z zastosowaniem kursów, o których
  mowa w art. 5 ust. 1, wymiana banknotów lub monet  nominowanych w walutach
  narodowych na  znaki pieniężne (banknoty i monety) nominowane w euro.
2. Wymiany, o której mowa w ust. 1, dokonują prowadzące obsługę kasową
  jednostki  organizacyjne Narodowego Banku Polskiego oraz banki.
3. Minister właściwy do spraw instytucji finansowych, po zasięgnięciu opinii
  Prezesa Narodowego Banku Polskiego, może określić, w drodze rozporządzenia,
  maksymalną wysokość opłaty pobieranej przez banki, w okresie, o którym mowa w
  ust. 1, z tytułu wymiany banknotów i monet nominowanych w walutach narodowych
  na znaki pieniężne (banknoty i monety) nominowane w euro, mając na względzie
  koszty wymiany oraz wysokość opłat pobieranych przez banki centralne lub inne
  podmioty dokonujące takiej wymiany w państwach należących do Unii
  Gospodarczej i Walutowej.
                                        
                                     Art. 8.
W ustawie z dnia 9 stycznia 1997 r. - Kodeks celny (Dz.U. Nr 64, poz. 407, Nr
121, poz. 770, Nr 157, poz. 1026 i Nr 160, poz. 1084, z 1998 r. Nr 106, poz. 668
i Nr 160, poz. 1063, z 1999 r. Nr 40, poz. 402 i Nr 72, poz. 802, z 2000 r. Nr
22, poz. 269, Nr 119, poz. 1250 i Nr 120, poz. 1268 oraz z 2001 r. Nr 12, poz.
92 i Nr 29, poz. 320) w art. 190 § 3 otrzymuje brzmienie:
  "§3.  Zwolniony od cła jest przywóz z zagranicy i wywóz za granicę:
     1) wartości dewizowych,
     2) znaków pieniężnych (banknotów i monet) - dokonywany przez Narodowy Bank
       Polski i banki - przed wprowadzeniem ich do obiegu i po wycofaniu ich z
       obiegu.".
     
                                     Art. 9.
Ustawa wchodzi w życie z dniem 1 stycznia 2002 r., z wyjątkiem art. 8, który
wchodzi w życie po upływie 14 dni od dnia ogłoszenia.
 
 
                                        
 
 
 
 
                                                                       Załącznik
                                                do ustawy z dnia 25 maja 2001 r.
                                                         (Dz.U. Nr..., poz. ...)
                                                                                
                                                                                
                Tabela kursów euro w stosunku do walut narodowych
                               
  1 EUR=   szylingów  austriackich (ATS)  13,7603     Austria
           franków  belgijskich  (BEF)    40,3399     Belgia
           marek  fińskich  (FIM)         5,94573     Finlandia
           franków  francuskich  (FRF)    6,55957     Francja
           drachm greckich  (GRD)         340,750     Grecja
           peset  hiszpańskich (ESP)      166,386     Hiszpania
           guldenów holenderskich (NLG)   2,20371     Holandia
           funtów irlandzkich (IEP)       0,787564    Irlandia
           franków  luksemburskich (LUF)  40,3399     Luksemburg
           marek niemieckich (DEM)        1,95583     Niemcy
           eskudo portugalskich( PTE)     200,482     Portugalia
           lirów  włoskich (ITL)          1936,27     Włochy
