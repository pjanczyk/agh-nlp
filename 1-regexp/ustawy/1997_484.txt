



Dz.U. z 1994 r. Nr 1 poz. 1
                                USTAWA
                       z dnia 29 grudnia 1993 r.
                                    
                   o ochronie roszczeń pracowniczych
                  w razie niewypłacalności pracodawcy
                                    
                                    
                                    
                               Rozdział 1
                            Przepisy ogólne
                                    
                                Art. 1.
Ustawa reguluje zasady i zakres ochrony roszczeń pracowniczych w razie niemożności
ich zaspokojenia z powodu niewypłacalności pracodawcy.
                                Art. 2.
 1. Pracodawcą, w rozumieniu ustawy, jest osoba fizyczna lub jednostka organizacyjna
   zatrudniająca pracowników w związku z prowadzoną działalnością
   gospodarczą, z wyjątkiem zakładów budżetowych i gospodarstw pomocniczych
   jednostek budżetowych.
 2. Przepisów ustawy nie stosuje się do pracodawcy, wobec którego odrębne 
   przepisy wyłączają możliwość ogłoszenia upadłości i likwidacji.
 
                                Art. 3.
 1. Niewypłacalność pracodawcy, w rozumieniu ustawy, zachodzi, gdy na podstawie
   Prawa upadłościowego:
   1) ogłoszono upadłość pracodawcy,
   2) odrzucono wniosek o ogłoszenie upadłości pracodawcy z powodu niezłożenia
     przez jego wierzyciela zaliczki na koszty postępowania,
   3) oddalono wniosek o ogłoszenie upadłości pracodawcy, ponieważ jego 
     majątek oczywiście nie wystarcza nawet na zaspokojenie kosztów postępowania,
   4) umorzono postępowanie upadłościowe, ponieważ:
       a) majątek masy nie wystarcza nawet na zaspokojenie kosztów postępowania,
       b) wierzyciel, na którego wniosek upadłość była ogłoszona, nie złożył 
         zaliczki na koszty postępowania, a zachodzi brak płynnych funduszów
         na te koszty.
 2. Niewypłacalność pracodawcy, w rozumieniu ustawy, zachodzi także w razie 
   niezaspokojenia roszczeń pracowniczych:
   1) w okolicznościach stanowiących, zgodnie z przepisami o działalności gospodarczej,
     podstawę do:
       a) wykreślenia z ewidencji działalności gospodarczej wpisu o podjęciu
         takiej działalności przez osobę fizyczną,
       b) cofnięcia koncesji na prowadzenie działalności gospodarczej,
   2) z powodu braku środków finansowych po wszczęciu postępowania likwidacyjnego.
 3. Minister Pracy i Polityki Socjalnej, w uzgodnieniu z Radą Funduszu, o której
   mowa w art. 15, może rozszerzyć, w drodze rozporządzenia, stosowanie
   ustawy na inne wypadki niewypłacalności pracodawcy.
 
                                Art. 4.
 1. W razie niewypłacenia pracownikom wynagrodzenia za pracę w związku z 
   przejściowymi trudnościami finansowymi pracodawcy, utrzymującymi się 
   dłużej niż miesiąc, Minister Pracy i Polityki Socjalnej, w uzgodnieniu z 
   Radą Funduszu, może, z własnej inicjatywy, na wniosek związku zawodowego
   działającego u takiego pracodawcy lub na wniosek pracodawcy, zarządzić
   wypłacenie pracownikom jednorazowego świadczenia w wysokości 
   nie wypłaconego wynagrodzenia za pracę. W imieniu pracowników zatrudnionych
   u pracodawcy, u którego nie działa związek zawodowy, wniosek 
   może złożyć każda organizacja związkowa.
 2. Wypłaty jednorazowego świadczenia dokonuje się ze środków Funduszu 
   Gwarantowanych  Świadczeń Pracowniczych, powołanego na podstawie 
   art. 12, zwanego dalej "Funduszem". Wysokość świadczenia wypłaconego 
   pracownikowi nie może przekroczyć przeciętnego miesięcznego wynagrodzenia
   z poprzedniego kwartału od dnia jego ogłoszenia przez Prezesa 
   Głównego Urzędu Statystycznego w Dzienniku Urzędowym Rzeczypospolitej
   Polskiej "Monitor Polski".
 3. Wypłaty jednorazowego świadczenia dokonuje kierownik wojewódzkiego 
   urzędu pracy właściwego ze względu na siedzibę pracodawcy określonego 
   w ust. 1, na podstawie sporządzonego przez pracodawcę wykazu pracowników,
   którym nie wypłacono wynagrodzenia. Przepis art. 10 stosuje się 
   odpowiednio.
 4. Przepisy ust. 1-3 nie mogą mieć ponownie zastosowania do tego samego 
   pracodawcy.
 
                                Art. 5.
 1. Przepisy ustawy stosuje się do pracowników niewypłacalnego pracodawcy, 
   jego byłych pracowników oraz członków rodziny zmarłego pracownika lub 
   byłego pracownika uprawnionych do renty rodzinnej.
 2. Przepisy ustawy dotyczące pracowników stosuje się odpowiednio do osób, 
   które wykonują pracę zarobkową na innej podstawie niż stosunek pracy, 
   jeżeli z tego tytułu podlegają obowiązkowi ubezpieczenia społecznego.
 3. Przepisów ust. 1 i 2 nie stosuje się do małżonka pracodawcy, a także jego 
   krewnych i powinowatych.
 4. Krewnymi i powinowatymi, w rozumieniu ust. 3, są dzieci własne, dzieci 
   drugiego małżonka i dzieci przysposobione, rodzeństwo, rodzice, macocha 
   i ojczym, osoby przysposabiające, wnuki, dziadkowie, zięciowie i synowe, 
   bratowe, szwagierki i szwagrowie.
 
 
                               Rozdział 2
           Zakres oraz tryb realizacji roszczeń zaspokajanych
          przez Fundusz Gwarantowanych Świadczeń Pracowniczych
                                    
                                Art. 6.
 1. W razie niewypłacalności pracodawcy niezaspokojone roszczenia pracownicze
   podlegają zaspokojeniu ze środków Funduszu.
 2. Zaspokojeniu ze środków Funduszu podlegają:
   1) jednorazowe odszkodowanie pieniężne przysługujące, na podstawie 
     przepisów o świadczeniach pieniężnych z tytułu wypadków przy pracy i 
     chorób zawodowych, pracownikowi albo członkom rodziny zmarłego 
     pracownika - w pełnej wysokości,
   2) wynagrodzenie za pracę, wynagrodzenie za czas nie zawinionego przez 
     pracownika przestoju, zasiłek chorobowy finansowany ze środków na 
     wynagrodzenia, a także świadczenie wyrównawcze przysługujące pracownikowi
     na podstawie przepisów o świadczeniach z tytułu wypadków 
     przy pracy i chorób zawodowych - za okres nie dłuższy niż 3 miesiące 
     poprzedzające datę wystąpienia niewypłacalności albo termin ustania 
     stosunku pracy. Przypadająca za okres 1 miesiąca wypłata świadczeń z 
     Funduszu nie może przekraczać kwoty przeciętnego miesięcznego wynagrodzenia,
     o którym mowa w art. 4 ust. 2.
 3. Minister Pracy i Polityki Socjalnej, w uzgodnieniu z Radą Funduszu, może 
   rozszerzyć, w drodze rozporządzenia, zakres świadczeń pracowniczych 
   podlegających zaspokojeniu ze środków Funduszu oraz wydłużyć okres, za 
   który wypłaca się świadczenia z Funduszu, a także podnieść maksymalną 
   wysokość tych świadczeń.
 
                                Art. 7.
 1. Niezwłocznie po wystąpieniu niewypłacalności pracodawcy, pracodawca, 
   syndyk, likwidator lub inna osoba sprawująca zarząd majątkiem pracodawcy
   sporządza zbiorczy wykaz nie zaspokojonych roszczeń pracowniczych, 
   zwany dalej "wykazem", określając osoby uprawnione, o których mowa w 
   art. 5, oraz rodzaje i wysokość należnych im świadczeń podlegających zaspokojeniu
   ze środków Funduszu. Wykaz przekazuje się kierownikowi wojewódzkiego
   urzędu pracy, o którym mowa w ust. 2.
 2. Kierownik wojewódzkiego urzędu pracy właściwego ze względu na siedzibę 
   niewypłacalnego pracodawcy po sprawdzeniu, że wykaz jest zgodny z 
   przepisami ustawy, niezwłocznie przekazuje odpowiednie środki finansowe 
   podmiotowi określonemu w ust. 1, który wypłaca uprawnionym osobom 
   świadczenia przewidziane w ustawie.
 3. Wypłata świadczeń pracowniczych może nastąpić także na podstawie 
   wniosku zgłoszonego przez uprawnioną osobę do kierownika wojewódzkiego
   urzędu pracy w ciągu dwóch miesięcy od wystąpienia niewypłacalności
   pracodawcy, jeżeli zachodzi uzasadnione przypuszczenie, że nastąpi 
   zwłoka w zgłoszeniu roszczeń pracowniczych w trybie określonym w ust. 1. 
   Wypłaty dokonuje kierownik wojewódzkiego urzędu pracy niezwłocznie po 
   sprawdzeniu, że wniosek obejmuje roszczenia podlegające zaspokojeniu ze 
   środków Funduszu.
 4. W postępowaniu, o którym mowa w ust. 2 i 3, stosuje się odpowiednio 
   przepisy Kodeksu postępowania administracyjnego.
 
                                Art. 8.
 1. O odmowie wypłaty świadczenia pracowniczego w całości lub w części - 
   zgłoszonego w trybie określonym w art. 7 ust. 1 i 3 - kierownik wojewódzkiego
   urzędu pracy zawiadamia niezwłocznie na piśmie zainteresowaną 
   osobę, podając uzasadnienie tej odmowy.
 2. Spory powstałe w związku z odmową wypłaty świadczenia pracowniczego 
   ze środków Funduszu rozstrzyga sąd właściwy w sprawach z zakresu prawa
   pracy.
 
                                Art. 9.
 1. Środki finansowe przekazane na zaspokojenie świadczeń pracowniczych 
   mogą podlegać egzekucji prowadzonej jedynie na rzecz osób, dla których 
   zostały przekazane.
 2. Ze świadczeń pracowniczych mogą być potrącone jedynie zaliczki na podatek
   dochodowy od osób fizycznych oraz należności alimentacyjne na zasadach
   przewidzianych w Kodeksie pracy do potrącania tych należności z 
   wynagrodzenia za pracę.
 
                                Art. 10.
 1. Wypłata świadczeń pracowniczych ze środków Funduszu powoduje z mocy 
   prawa przejście na Fundusz roszczenia wobec pracodawcy lub masy upadłości
   o zwrot wypłaconych świadczeń.
 2. Przy dochodzeniu zwrotu wypłaconych świadczeń roszczenia Funduszu korzystają
   z takiej samej ochrony prawnej, jaką odrębne przepisy przewidują 
   dla należności za pracę.
  
                                Art. 11.
Minister Pracy i Polityki Socjalnej określi w drodze rozporządzenia wzór wykazów
i wniosków, o których mowa w art. 4 ust. 1 i 3 i w art. 7 ust. 1 i 3, oraz 
tryb ich składania, a także przekazywania środków z Funduszu i dokonywania 
wypłat świadczeń.
                               Rozdział 3
                       Organizacja i finansowanie
            Funduszu Gwarantowanych Świadczeń Pracowniczych
                                    
                                Art. 12.
 1. Tworzy się Fundusz Gwarantowanych Świadczeń Pracowniczych.
 2. Fundusz posiada osobowość prawną i jest państwowym funduszem celowym
   w rozumieniu ustawy z dnia 5 stycznia 1991 r. - Prawo budżetowe 
   (Dz.U. z 1993 r. Nr 72, poz. 344).
 3. Środkami Funduszu dysponuje kierownik Urzędu Pracy, z zastrzeżeniem 
   art. 4.
 4. Fundusz reprezentują na zewnątrz kierownik Urzędu Pracy i kierownicy 
   wojewódzkich urzędów pracy, działający na rzecz tego Funduszu z upoważnienia
   Rady Funduszu.
 5. Nadzór i kontrolę nad działalnością Funduszu sprawuje Rada Funduszu.
 6. Koszty obsługi Funduszu oraz poboru składek na Fundusz obciążają odpowiednio
   budżet Urzędu Pracy oraz budżet Zakładu Ubezpieczeń Społecznych.
 
 
                                Art. 13.
Dochodami Funduszu są:
   1) składki płacone przez pracodawców,
   2) zwroty sum wypłaconych tytułem świadczeń pracowniczych,
   3) odsetki od lokat nadwyżek finansowych Funduszu,
   4) zapisy i darowizny,
   5) dobrowolne wpłaty pracodawców,
   6) inne przychody określone w odrębnych przepisach.
 
                                Art. 14.
 1. Środki Funduszu przeznacza się na finansowanie świadczeń, o których 
   mowa w art. 4 i 6.
 2. Nadwyżki bilansowe środków Funduszu mogą być lokowane wyłącznie:
   1) w bankach państwowych,
   2) w bonach skarbowych i obligacjach emitowanych lub gwarantowanych 
     przez Skarb Państwa lub Narodowy Bank Polski.
                                Art. 15.
 1. Tworzy się Radę Funduszu.
 2. Do zakresu działania Rady Funduszu należy w szczególności:
   1) zatwierdzanie projektu planu finansowego Funduszu oraz sprawozdań z 
     wykonania tego planu,
   2) dokonywanie okresowych ocen działalności Funduszu i wykorzystania 
     jego środków.
 3. Rada Funduszu składa się:
   1) w dwóch trzecich z przedstawicieli organizacji pracodawców,
   2) w jednej trzeciej z przedstawicieli reprezentatywnych organizacji związkowych,
     które zrzeszają pracowników objętych działaniem ustawy.
 4. Członków Rady Funduszu powołuje Minister Pracy i Polityki Socjalnej 
   spośród  kandydatów zgłoszonych przez organizacje, o których mowa w 
   ust. 3.
 5. Członków Rady Funduszu odwołuje Minister Pracy i Polityki Socjalnej:
   1) z inicjatywy własnej lub na wniosek Rady Funduszu po zasięgnięciu 
     opinii odpowiedniej organizacji pracodawców lub organizacji związkowej,
   2) na wniosek organizacji, która zgłosiła kandydaturę odwoływanego członka
     Rady.
 6. Kadencja Rady Funduszu trwa 4 lata.
 7. Statut określający organizację, zasady i tryb działania Rady Funduszu, w 
   oparciu o który Rada rozpocznie działalność, nada Minister Pracy i Polityki
   Socjalnej po zasięgnięciu opinii organizacji pracodawców oraz organizacji
   związkowych, o których mowa w art. 19 ust. 1 ustawy z dnia 23 maja 
   1991 r. o związkach zawodowych (Dz.U. Nr 55, poz. 234).
 8. Zmian w statucie i uchwalenia nowego statutu dokonuje Rada Funduszu 
   większością 3\4 głosów członków Rady; zmiany w statucie i nowy statut 
   podlegają zatwierdzeniu przez Ministra Pracy i Polityki Socjalnej.
 
                                Art. 16.
Pracodawca jest obowiązany zwolnić od pracy zawodowej pracownika będącego
członkiem Rady Funduszu w celu wzięcia udziału w pracach tej Rady. Za 
czas zwolnienia pracownik zachowuje prawo do wynagrodzenia ustalonego 
według zasad obowiązujących przy obliczaniu wynagrodzenia za urlop wypoczynkowy.
                                Art. 17.
 1. Obowiązek opłacania składki na Fundusz obciąża pracodawców objętych 
   działaniem ustawy.
 2. Składka na Fundusz obciąża koszty działalności pracodawców.
 3. Pracodawca niewypłacalny, w rozumieniu art. 3 ust. 1, nie ma obowiązku 
   opłacania składki na Fundusz.
 
                                Art. 18.
 1. Składki na Fundusz ustala się od wypłat stanowiących podstawę wymiaru 
   składek na ubezpieczenie społeczne.
 2. Wysokość składki na Fundusz ustala w drodze rozporządzenia Minister 
   Pracy i Polityki Socjalnej w porozumieniu z Ministrem Finansów i Radą 
   Funduszu. Stanowisko w sprawie obniżenia składki na Fundusz Rada Funduszu
   uchwala większością 3\4 głosów członków Rady.
 
                                Art. 19.
 1. Poboru składek na Fundusz dokonuje Zakład Ubezpieczeń Społecznych w 
   okresach miesięcznych, łącznie ze składkami na ubezpieczenie społeczne, 
   a kwoty pobrane tytułem składek przekazuje Funduszowi w terminie do 
   15 dnia następnego miesiąca.
 2. W zakresie poboru składek na Fundusz, egzekucji tych składek, wymierzania
   odsetek za zwłokę oraz dodatkowej opłaty i grzywny z tytułu nieopłacenia
   składek w terminie stosuje się przepisy dotyczące składek na ubezpieczenie
   społeczne.
 
                               Rozdział 4
                  Zmiany w przepisach obowiązujących,
                     przepisy przejściowe i końcowe
                                    
                                Art. 20.
W rozporządzeniu Prezydenta Rzeczypospolitej z dnia 25 października 1934 r. 
- Prawo upadłościowe (Dz.U. z 1991 r. Nr 118, poz. 512) wprowadza się następujące
zmiany:
 1) skreśla się art. 45;
 2) w art. 131 po §1 dodaje się §1a w brzmieniu:
   "§1a. O nieudzieleniu zezwolenia przez radę wierzycieli na dalsze prowadzenie
        przedsiębiorstwa syndyk niezwłocznie zawiadamia kierownika
        wojewódzkiego urzędu pracy właściwego ze względu na siedzibę 
        przedsiębiorstwa, który, w terminie 14 dni od daty otrzymania zawiadomienia,
        może zgłosić sądowi umotywowany sprzeciw. Do czasu
        rozstrzygnięcia sprzeciwu syndyk jest obowiązany nadal prowadzić
        przedsiębiorstwo.";
 3) w art. 204 w §1 pkt 1 otrzymuje brzmienie:
   "1) koszty postępowania upadłościowego oraz koszty postępowania układowego
      poprzedzającego ogłoszenie upadłości; wydatki połączone z 
      zarządem i likwidacją masy upadłości, nie wyłączając podatków i innych
      danin publicznych; należności za pracę i renty z tytułu odszkodowania
      za wywołanie choroby, niezdolności do pracy, kalectwa lub 
      śmierci; wsparcie dla upadłego i jego rodziny oraz ciążące na nim należności
      alimentacyjne, jak również koszty ostatniej choroby i zwykłego
      pogrzebu upadłego;".
   
                                Art. 21.
Do czasu określenia wysokości składki na Fundusz w trybie, o którym mowa w 
art. 18 ust. 2, składka wynosi 0,5% podstawy wymiaru składki na ubezpieczenie
społeczne.
                                Art. 22.
W ustawie z dnia 28 grudnia 1989 r. o szczególnych zasadach rozwiązywania z 
pracownikami stosunków pracy z przyczyn dotyczących zakładu pracy oraz o 
zmianie niektórych ustaw (Dz.U. z 1990 r. Nr 4, poz. 19, Nr 10, poz. 59 i Nr 
51, poz. 298, z 1991 r. Nr 83, poz. 372, Nr 106, poz. 457 i Nr 113, poz. 491 
oraz z 1992 r. Nr 21, poz. 84) skreśla się art. 15.
                                Art. 23.
Przy wydawaniu aktów wykonawczych przewidzianych w niniejszej ustawie nie 
stosuje się zasad współdziałania ze związkami zawodowymi i organizacjami 
pracodawców, określonych w ustawie o związkach zawodowych i w ustawie o 
organizacjach pracodawców; nie dotyczy to aktu wykonawczego, o którym 
mowa w art. 11.
                                Art. 24.
Po rocznym okresie obowiązywania ustawy Minister Pracy i Polityki Socjalnej 
przedstawi Sejmowi Rzeczypospolitej Polskiej informację o działalności Funduszu
Gwarantowanych Świadczeń Pracowniczych.
                                Art. 25.
Przepisy ustawy stosuje się do świadczeń pracowniczych określonych w art. 6, 
do których uprawnienie powstało po upływie 3 miesięcy od dnia wejścia w życie
ustawy.
                                Art. 26.
 1. Minister Finansów udzieli, ze środków budżetu państwa, Funduszowi Gwarantowanych
   Świadczeń Pracowniczych zwrotnej, nie oprocentowanej pożyczki
   w wysokości przewidywanych, czteromiesięcznych dochodów Funduszu
   ze składki obowiązującej na podstawie art. 21.
 2. Pożyczka wymieniona w ust. 1 zostanie postawiona do dyspozycji Funduszu
   w terminie do dnia 25 marca 1994 r.
 3. Fundusz dokona zwrotu pożyczki w terminie do dnia 30 czerwca 1994 r.
 4. Za okres od stycznia do kwietnia 1994 r. włącznie ustala się dodatkową 
   składkę na Fundusz, która wynosi 0,5% podstawy wymiaru składki na 
   ubezpieczenie społeczne.
 
                                Art. 27.
Ustawa wchodzi w życie z dniem ogłoszenia z mocą od 1 stycznia 1994 r., z 
wyjątkiem art. 22, który wchodzi w życie z dniem 1 kwietnia 1994 r.
