


Tekst ustawy
ustalony ostatecznie po rozpatrzeniu poprawek Senatu
 
 
 
USTAWA
z dnia 7 listopada
2008 r.
 
o zmianie ustawy o
samorządach zawodowych architektów, inżynierów 
budownictwa oraz
urbanistów oraz ustawy – Prawo budowlane[1])
 
 
Art. 1.
W ustawie z dnia 15 grudnia 2000 r. o
samorządach zawodowych architektów, inżynierów budownictwa oraz urbanistów (Dz.
U. z 2001 r. Nr 5, poz. 42, z późn. zm.[2])) wprowadza się następujące zmiany:
1)   po art. 4
dodaje się art. 4a w brzmieniu:
„Art. 4a. 1.         Ilekroć
w ustawie jest mowa o państwach członkowskich rozumie się przez to państwa
członkowskie Unii Europejskiej, Konfe­derację Szwajcarską oraz państwa
członkowskie Europejskiego Porozumienia o Wolnym Handlu (EFTA) – strony umowy
o Europejskim Obszarze Gospodarczym.
2.  Ilekroć w
ustawie jest mowa o obywatelach państw członkowskich rozumie się przez to
obywateli państw członkowskich, o których mowa w ust. 1, a także członków ich rodzin w rozumieniu przepisów ustawy z dnia 14 lipca 2006 r. o wjeździe na
terytorium Rzeczypospolitej Polskiej, pobycie oraz wyjeździe z tego terytorium
obywateli państw członkowskich Unii Europejskiej i członków ich rodzin
(Dz. U. Nr 144, poz. 1043 oraz z 2007 r. Nr 120, poz. 818) oraz obywateli
państw trzecich posiadających zezwolenie na pobyt rezydenta długoterminowego
Wspólnot Europejskich w rozumieniu przepisów ustawy z dnia 13 czerwca 2003 r.
o cudzoziemcach (Dz. U. z 2006 r. Nr 234, poz. 1694, z 2007 r. Nr 120,
poz. 818 i Nr 165, poz. 1170 oraz z 2008 r. Nr 70, poz. 416 i Nr 180,
poz. 1112).”;
2)   w art. 5:
a)   w  ust. 1
dodaje się pkt 3 w brzmieniu:
„3)   są
obywatelami państw członkowskich, którzy nabyli kwalifikacje zawodowe do wykonywania
działalności w budownictwie, równoznacznej wykonywaniu samodzielnych funkcji
technicznych w budownictwie na terytorium Rzeczypospolitej Polskiej w
dziedzinie architektury, odpowiadające wymaganiom określonym w pkt 1 i 2 oraz
posiadają odpowiednią decyzję o uznaniu kwalifikacji zawodowych.”,
b)   w ust. 2
dodaje się pkt 4 w brzmieniu:
„4)   są
obywatelami państw członkowskich, którzy nabyli kwalifikacje zawodowe do wykonywania
działalności w budownictwie, równoznacznej wykonywaniu samodzielnych funkcji
technicznych w budownictwie na terytorium Rzeczypospolitej Polskiej,
odpowiadające wymaganiom określonym w pkt 1–3 oraz posiadają odpowiednią
decyzję o uznaniu kwalifikacji zawodowych.”,
c)   w ust. 3 pkt
6 otrzymuje brzmienie: 
„6)   są
obywatelami państw członkowskich, którzy nabyli kwalifikacje zawodowe do
projektowania zagospodarowania przestrzeni i zagospodarowania przestrzennego
w skali lokalnej i regionalnej, odpowiadające wymaga­niom określonym w pkt 1-5
oraz posiadają odpowiednią decyzję o uznaniu kwalifikacji zawodowych.”,
d) dodaje się ust.
5 w brzmieniu :
        „5.
Minister właściwy do spraw budownictwa, gospodarki przestrzennej i
mieszkaniowej ogłasza, w drodze obwieszczenia, w Dzienniku Urzędowym
Rzeczypospolitej Polskiej „Monitor Polski”, wykaz dyplomów 
i innych dokumentów, wydawanych przez inne niż Rzeczpospolita Polska państwa
członkowskie i potwierdzających posiadanie kwalifikacji do wykonywania zawodu
architekta, o których mowa w ust. 1 pkt 3, oraz terminy, w których odbywało się
kształcenie, uwzględniając obowiązujące w tym zakresie przepisy prawa Unii
Europejskiej dotyczące uznawania kwalifikacji zawodowych architektów.”;
3)   w art. 8 pkt
4 otrzymuje brzmienie: 
„4) nadawanie i pozbawianie uprawnień budowlanych
w specjalnościach, o których mowa w art. 14 ust. 1 pkt 1–5 ustawy –
Prawo budowlane, zwanych dalej „uprawnieniami budowlanymi”, uznawanie
kwalifikacji zawodowych oraz nadawanie i pozbawianie tytułu rzeczoznawcy budowlanego,”;
4) uchyla się art.
8a;
5)   po art. 19
dodaje się art. 19a w brzmieniu:
„Art. 19a.        Właściwa
okręgowa rada izby architektów, inżynierów budownictwa lub urbanistów wydaje
członkom izby: 
1)   zaświadczenie
o członkostwie w izbie; 
2)   zaświadczenie
potwierdzające posiadanie kwalifikacji zgodnych z wymaganiami wynikającymi z
przepisów prawa Unii Europejskiej oraz że posiadany dyplom ukończenia studiów
wyższych odpowiada dokumentom poświadczającym posiadanie kwalifikacji
zawodowych architekta, wynikających z przepisów prawa Unii Europejskiej; 
3)
zaświadczenie potwierdzające posiadanie kwalifikacji do wykonywania zawodu
inżyniera budownictwa lub urbanisty na terytorium  Rzeczpospolitej Polskiej;
4)   inne
zaświadczenia wymagane przez właściwe organy państw członkowskich, zgodnie z
przepisami prawa Unii Europejskiej.”;
6) po art. 20
dodaje się art. 20a w brzmieniu:
„Art. 20a. 1.
Obywatel państwa członkowskiego posiadający kwalifikacje zawodowe archite­kta,
inżyniera budownictwa lub urbanisty, który prowadzi zgodnie z prawem
działalność w zakresie tego zawodu w innym niż Rzeczpospolita Polska
państwie członkowskim ma prawo do tymczasowego i okazjonalnego wyko­nywania
zawodu odpowiednio architekta, inżyniera budownictwa lub urbanisty na
terytorium Rzeczypospolitej Polskiej, zwanego dalej „świadczeniem usług transgranicznych”,
bez konieczności uznawania kwalifikacji zawodowych, z zastrzeżeniem wymogów określonych
w ust. 2–11.   
2. Przed
rozpoczęciem świadczenia usług transgranicznych po raz pierwszy na terytorium
Rzeczypospolitej Polskiej architekt, inżynier budownictwa lub urbanista
przedkłada właściwej okręgowej radzie izby, właściwej ze względu na miejsce zamierzonego
wykonywania czynności, pisemne oświadczenie o zamia­rze świadczenia danej usługi,
zawierające następujące informacje: 
1) o rodzaju
czynności zawodowych, jakie zamierza wykonywać, oraz o miejscu i
przybliżonym terminie ich rozpoczęcia, jeżeli ich określenie jest możliwe;
2) o
posiadanym ubezpieczeniu lub innych środkach indywidualnego lub zbioro­wego
ubezpieczenia w odnie­sieniu do odpowiedzialności zawo­dowej.  
3. Architekt,
inżynier budownictwa lub urbanista jest obowiązany dołączyć do oświadczenia, o
którym mowa w ust. 2, następujące dokumenty, w przypadku świadczenia usług
transgranicznych po raz pierwszy na terytorium Rzeczypospolitej Polskiej oraz w
przypadku istotnej zmiany sytuacji potwierdzonej tymi dokumentami:
1) dokument
potwierdzający obywa­telstwo;
2)
zaświadczenie wydane przez właściwy organ państwa członkowskiego, że architekt,
inżynier budownictwa lub urbanista wykonuje faktycznie i zgodnie z prawem zawód
lub działalność w tym państwie członkowskim oraz że w momencie składania zaświadczenia
nie obowiązuje go zakaz, nawet tymczasowy, wykonywania zawodu lub działalności;
3) dokumenty
potwierdzające kwalifikacje zawodowe.
4. Architekt,
inżynier budownictwa lub urbanista, o którym mowa w ust. 1, zamierzający
świadczyć usługi trans­graniczne w kolejnych latach, przedkłada oświadczenie, o
którym mowa w ust. 2, ponownie raz w roku.
5. Świadczenie
usług transgranicznych podlega każdorazowo indywidualnej ocenie dokonywanej
przez właściwą okręgową radę izby, przy uwzględnieniu w szcze­gólności
długości, częstotliwości, regular­ności oraz ciągłości usługi. 
6. Właściwa
okręgowa rada izby dokonuje tymczasowego wpisu na listę członków izby osób, o
których mowa w ust. 1. Wpis ten jest dokonywany nieodpłatnie po złożeniu
oświadczenia, o którym mowa w ust. 2, i nie może powodować utrudnień lub
opóźnień  w świadczeniu usług transgranicznych. 
7. Architekt,
inżynier budownictwa lub urbanista, o którym mowa w ust. 1, nie ma obowiązku
rejestracji swojej działalności w systemie ubezpieczeń społecznych w celu
dokonywania rozliczeń związanych z transgranicznym świadczeniem usług na rzecz
osób ubezpieczonych. Architekt, inżynier budownictwa lub urbanista jest
obowiązany poinformować właściwy ze względu na miejsce ich wykonywania oddział
Zakładu Ubezpieczeń Społecznych o świadczeniu usługi transgranicznej przed jej
rozpoczęciem, a w nagłych wypadkach – po zakończeniu jej świadczenia.
8. Architekt,
inżynier budownictwa lub urbanista świadczący na terytorium Rzeczypospolitej
Polskiej usługi trans­graniczne podlega przepisom regulującym wykonywanie
zawodu odpowiednio architekta, inżyniera budownictwa lub urbanisty na terytorium
Rzeczypospolitej Polskiej, które są bezpośrednio związane z ochroną
i bezpieczeństwem konsumentów, w tym przepisom odnoszącym się do definicji
zawodu, używania tytułów zawodowych  i poważnych uchybień zawodowych, z zastrzeżeniem
ust. 9. 
9. Inżynier
budownictwa lub urbanista świadczący na terytorium Rzeczpospolitej Polskiej
usługi transgraniczne posługuje się tytułem zawodowym nadanym w państwie
członkowskim, w którym uzyskał kwalifikacje do wykonywania tego zawodu.
10. Właściwa
okręgowa rada izby może zwracać się do właściwych organów  państwa
członkowskiego o przedstawienie informacji potwierdzających, że architekt, inżynier
budownictwa lub urbanista wykonuje działalność zgodnie z prawem, w sposób
należyty oraz że nie zostały na niego nałożone kary dyscyplinarne lub sankcje
karne związane z wykonywaniem zawodu lub prowadzeniem działalności. 
11. Właściwa
okręgowa rada izby na wniosek właściwego organu państwa członkowskiego innego
niż Rzeczpospolita Polska, udostępnia informacje, o których mowa w ust. 10,
oraz informacje niezbędne przy rozpatrywaniu skargi złożonej na architekta,
inżyniera budownictwa lub urbanistę przez usługobiorcę.”;
7)   dodaje się
art. 33a–33d w brzmieniu:
„Art. 33a. 1.
Właściwa Krajowa Rada Izby wszczyna postępowanie w sprawie uznawania kwalifikacji
zawodowych architekta, inżyniera budownictwa lub urbanisty na wniosek obywatela
państwa członko­wskiego.
2. Właściwa
Krajowa Rada Izby zawiadamia wnioskodawcę o otrzymaniu wniosku w terminie
miesiąca od dnia jego otrzyma­nia. W przypadku stwierdzenia braków formalnych
wzywa do jego uzupełnienia.
3.
Postępowanie w sprawie uznawania kwalifikacji zawodowych architekta, inżyniera
budownictwa lub urbanisty kończy się wydaniem decyzji, nie później niż w
terminie trzech miesięcy od dnia złożenia przez wnioskodawcę wszystkich
niezbędnych dokumentów, z zastrzeżeniem art. 33d.
4. Wniosek o
wszczęcie postępowania w sprawie uznania kwalifikacji zawiera:
1) imię,
nazwisko, datę i miejsce urodzenia oraz obywatelstwo wnioskodawcy;
2) nazwę
państwa członkowskiego, w którym wnioskodawca uzyskał kwalifikacje zawodowe
architekta, inżyniera budownictwa albo urbanisty;
3) określenie
zawodu albo działalności wraz z określeniem formy, w jakiej działalność ma być
wykonywana;
4) wskazanie
dyplomów, świadectw i innych dokumentów potwierdzających posiadane kwalifikacje
i uprawnienia.
5. Do wniosku
dołącza się następujące dokumenty:
1) dokument
potwierdzający obywatelstwo danej osoby;
2) dokumenty
potwierdzające kwalifikacje zawodowe architekta, inżyniera budownictwa albo
urbanisty oraz – w przypadku, gdy jest to wymagane – zaświadczenie o
doświadczeniu zawodowym danej osoby;
3)
zaświadczenie wydane przez właściwy organ państwa członkowskiego, że architektowi,
inżynierowi budownictwa albo urbaniście nie zawieszono prawa do wykonywania
działalności bądź nie zakazano mu wykonywania zawodu, złożone nie później niż 3
miesiące od daty jego wydania.
6. W
przypadku, gdy właściwy organ państwa członkowskiego nie wydaje dokumentów, o
których mowa w ust. 5 pkt 3, dopuszcza się zastąpienie ich pisemnym
oświadczeniem złożonym przez wnioskodawcę do właściwej Krajowej Rady Izby.
7. Wniosek w
sprawie uznania kwalifikacji zawodowych architekta, inżyniera budownictwa lub urbanisty
składa się w języku polskim. W toku tego postępowania pisma i dokumenty składa
się w języku polskim albo wraz z tłumaczeniem na język polski.
8. Tłumaczenie
na język polski nie jest wymagane w przypadku dokumentów potwierdzających dane,
o których mowa w ust. 5 pkt 1.
9. W przypadku
uzasadnionych wątpliwości dotyczących autentyczności dyplomów, świadectw lub
innych dokumentów potwierdzających posiadanie kwalifikacji do wykonywania
zawodu architekta, inżyniera budownictwa lub urbanisty wydawanych przez
właściwe organy państwa członkowskiego innego niż Rzeczpospolita Polska, lub w
przypadku uzasadnionych wątpliwości dotyczących spełnienia wymogów w zakresie
kształcenia, określonych w przepisach prawa Unii Europejskiej, właściwa Krajowa
Rada Izby zwraca się do tych organów o potwierdzenie autentyczności dokumentów
lub potwierdzenie spełnienia wymogów w zakresie kształcenia.
10. Właściwa
Krajowa Rada Izby wydaje decyzję o uznaniu kwalifikacji zawodowych po spełnieniu
warunków określonych w ustawie oraz zobowiązuje okręgową izbę wskazaną przez
zainteresowanego do dokonania wpisu na listę członków w przypadku, gdy osoba ta
posiada znajomość języka polskiego w mowie i piśmie w zakresie niezbędnym do
wykonywania samodzielnych funkcji technicznych w budownictwie.
Art. 33b. 1.
Jeżeli właściwa Krajowa Rada Izby albo właściwa okręgowa rada izby posiadają informacje
dotyczące postępowań dyscy­plinarnych lub nałożonych sankcji karnych lub innych
ważnych okoliczności, które mogą wywierać wpływ na wykonywanie zawodu
architekta, inżyniera budownictwa lub urbanisty informują o tym zdarzeniu
właściwe organy państwa członkowskiego, innego niż Rzeczpospolita Polska.
2. Właściwa
Krajowa Rada Izby oraz właściwa okręgowa rada izby mają obowiązek:
1) dokonania
weryfikacji informacji, o których mowa w ust. 1, o które występują
właściwe organy państwa członkowskiego;
2)
informowania o wynikach weryfikacji, o której mowa w pkt 1, właściwe
organy państwa członkowskiego.
3. Właściwa
Krajowa Rada Izby albo właściwa okręgowa rada izby, na wniosek właściwych
organów państwa członko­wskiego innego niż Rzeczpospolita Polska, w odniesieniu
do osób będących członkami izby, potwierdza autentyczność dyplomów, świadectw
lub innych dokumentów potwierdzających posiadanie kwalifikacji do wykonywania
zawodu architekta, inżyniera budownictwa lub urbanisty albo spełnienie wymagań
w zakresie kształcenia, określonych w przepisach prawa Unii Europejskiej.
4. Właściwa
Krajowa Rada Izby oraz właściwa okręgowa rada izby zapewniają poufność
wymienianych informacji.
Art. 33c. 1.
Architekt, inżynier budownictwa lub urbanista będący obywatelem państwa członkowskiego
ma prawo posługiwania się na terytorium Rzeczypospolitej Polskiej oryginalnym
tytułem określającym wykształcenie, uzyskanym w państwie członkowskim, lub jego
skrótem w języku tego państwa.  
2. Właściwa
Krajowa Rada Izby może wymagać, aby tytuł określający wykształcenie był
opatrzony informacją dotyczącą nazwy i siedziby instytucji albo komisji egzaminacyjnej,
która ten tytuł  nadała.  
3. Jeżeli
tytuł, o którym mowa w ust. 1, określający wykształcenie lub jego skrót może
być mylony z tytułem używanym na terytorium Rzeczypospolitej Polskiej, dla którego
uzyskania wymagane jest dodatkowe szkolenie lub kształcenie, którego architekt,
inżynier budownictwa lub urbanista nie posiada, właściwa Krajowa Rada Izby może
wymagać, aby osoba taka posługiwała się posiadanym tytułem w formie określonej
przez właściwą Krajową Radę Izby.
Art. 33d. 1.
Krajowa Rada Izby Architektów, rozpatrując wniosek obywatela państwa członkowskiego
w sprawie uznania kwalifikacji zawodowych, który nie spełnia wymagań
określonych w niniejszej ustawie, stosuje odpowiednio przepisy ustawy z
dnia 18 marca 2008 r. o zasadach uznawania kwalifikacji zawodo­wych
nabytych w państwach członkowskich Unii Europejskiej.
2. W zakresie
nieuregulowanym niniejszą ustawą, do zasad uznawania kwalifikacji zawodowych
lub świadczenia usług transgranicznych stosuje się przepisy, o których mowa w
ust. 1.
3. Przepisy, o
których mowa w ust. 1, mają zastosowanie również w przypadku wniosku w sprawie
uznania kwalifikacji obywatela państwa członkowskiego nabytych na terytorium
państwa innego niż państwo członkowskie.”.
 
Art. 2.
W ustawie z dnia 7 lipca 1994 r. – Prawo
budowlane (Dz. U. z 2006 r. Nr 156, poz. 1118, z późn. zm.[3]))
wprowadza się następujące zmiany:
1)   w art. 12
dodaje się ust. 9 w brzmieniu:
„9.     Organy
samorządu zawodowego są obowiązane przekazywać bezzwłocznie informacje o wpisie
na listę członków właściwej izby samorządu zawodowego oraz o wykreśleniu z tej
listy, w celu ujawnienia w rejestrze, o którym mowa w art. 88a ust. 1 pkt
3 lit. a.”;
2) art. 12a
otrzymuje brzmienie:
„Art. 12a.
Samodzielne funkcje techniczne w budownictwie, określone w art. 12 ust. 1, mogą
również wykonywać osoby, których odpowiednie kwalifikacje zawodowe zostały
uznane na zasadach określonych w przepisach odrębnych.”;
3)   uchyla się
art. 12b i 12c;
4)   w art. 59d po
ust. 1 dodaje się ust. 1a w brzmieniu:
„1a. Dopuszcza
się przekazanie protokołu organowi wyższego stopnia w formie elektronicznej.
W takim przypadku sporządza się dwa egzemplarze protokołu.”;
5)   w art. 82b:
a)   w ust. 1:
–    pkt 1
otrzymuje brzmienie:
„1)    prowadzą
rejestr wniosków o pozwolenie na budowę i decyzji o pozwoleniu na budowę i przekazują
do organu wyższego stopnia wprowadzone do niego dane, z zastrzeżeniem pkt 1a;”,
–    po pkt 1
dodaje się pkt 1a w brzmieniu:
„1a) prowadzą
odrębny rejestr wniosków o pozwo­lenie na budowę i decyzji o pozwoleniu na
budowę dotyczących terenów zamkniętych;”,
b)   ust. 2–5
otrzymują brzmienie:
„2.   Rejestr, o
którym mowa w ust. 1 pkt 1, prowadzony jest w formie elektronicznej. Dane
wprowadza się do rejestru i przesyła drogą elektroniczną do organu wyższego
stopnia na bieżąco.
3.   Dopuszcza się
prowadzenie rejestru w innej formie niż określona w ust. 2. W takim przypadku
uwierzytelnioną kopię rejestru przekazuje się do organu wyższego stopnia do piątego
dnia każdego miesiąca lub, jeżeli dzień ten jest dniem wolnym od pracy,
pierwszego dnia roboczego po tym terminie.
4.   Minister
właściwy do spraw budownictwa, gospodarki przestrzennej i mieszkaniowej określi,
w drodze rozporządzenia, wzory rejestrów wniosków o pozwolenie na budowę i
decyzji o pozwoleniu na budowę, sposób ich prowadzenia oraz organy, które
mogą prowadzić rejestr w formie, o której mowa w ust. 3, uwzględniając dane i informacje podlega­jące wpisowi do
rejestru.
5.   Rejestr
wniosków o pozwolenie na budowę i decyzji o pozwoleniu na budowę powinien
zawierać następujące dane:
1)  identyfikujące
organ prowadzący rejestr;
2)  pochodzące
ze złożonych wniosków i wydanych decyzji, w tym dane osobowe inwestora
oraz dane adresowe zamierzenia budowlanego;
3)  w
przypadku terenów zamkniętych – dotyczące przepisu prawnego, na podstawie
którego teren został uznany za zamknięty.
6.   Rejestry
wniosków o pozwolenie na budowę i decyzji o pozwoleniu na budowę powinny
być prowadzone w sposób uniemożliwiający zmianę dokonanych wpisów.”;
6)   art. 88a
otrzymuje brzmienie:
„Art. 88a. 1.       Główny
Inspektor Nadzoru Budowlanego wykonuje zadania określone przepisami prawa
budowlanego, a w szczególności:
1)   pełni
funkcję organu wyższego stopnia w rozumieniu Kodeksu postępowania
administracyjnego w stosunku do wojewodów i wojewódzkich inspektorów nadzoru
budowlanego oraz sprawuje nadzór nad ich działalnością;
2)   kontroluje
działanie organów admini­stracji architektoniczno-budowla­nej i nadzoru
budowlanego;
3)   prowadzi
w formie elektronicznej centralne rejestry:
a)   osób
posiadających uprawnienia budowlane,
b)   rzeczoznawców
budowlanych,
c)   ukaranych z
tytułu odpowiedzialności zawodowej. 
2.  W
rejestrach, o których mowa w ust. 1 pkt 3, zamieszcza się następujące dane:
1)   imiona i
nazwisko;
2)   adres;
3)   numer
PESEL – w stosunku do osób posiadających obywatelstwo polskie, albo numer
paszportu lub innego dokumentu potwierdzającego tożsa­mość – w stosunku do osób
nieposiadających obywatelstwa polskie­go;
4)   informację
o wykształceniu i tytułach naukowych;
5)   numer,
datę i miejsce wydania decyzji;
6)   organ
wydający decyzję;
7)   podstawę
prawną wydania decyzji;
8)   numer,
specjalność i zakres uprawnień budowlanych;
9)   informację
o przynależności do właści­wej okręgowej izby samorządu zawodowego;
10)   określenie
zakresu rzeczoznawstwa – w rejestrze rzeczoznawców budo­wlanych;
11)   informację
o nałożonej karze z tytułu odpowiedzialności zawodowej w budo­wnictwie – w
rejestrze ukaranych z tytułu odpowiedzialności zawodowej;
12)   numer
kancelaryjny;
13)   pozycję
rejestru;
14)   datę
wpisu do rejestru.
3.  Zakres
informacji o nałożonej karze z tytułu odpowiedzialności zawodowej w budo­wnictwie
obejmuje dane identyfikujące decyzję o nałożeniu kary oraz dane dotyczące
nałożonej kary.
4.  Zakres, o
którym mowa w ust. 3, obejmuje następujące dane:
1)   numer
decyzji o nadaniu uprawnień lub tytułu rzeczoznawcy;
2)   datę i miejsce
wydania decyzji o nałożeniu kary;
3)   wskazanie
organu wydającego decyzję;
4)   podstawę
prawną;
5)   funkcję
uczestnika;
6)   datę,
miejsce i kwalifikację prawną popełnionego czynu;
7)   rodzaj
kary;
8)   terminy
egzaminów;
9)   datę
upływu kary;
10)   status
kary;
11)   inne
uwagi dotyczące kary.
5.  Udostępnieniu
podlegają dane wymienione w ust. 2 pkt 1, 8–11 i w ust. 4 pkt 2, 3, 5–7, 9 i 10, a dane osób wpisanych do reje­strów przed dniem 1 stycznia 2007 r. – na ich wniosek złożony w
formie pisemnej. 
6.  Minister właściwy
do spraw budownictwa, gospodarki przestrzennej i mieszkaniowej określi, w
drodze rozporządzenia, wzory i sposób prowadzenia rejestrów, o których
mowa w ust. 1 pkt 3, oraz dokumenty dołączane do wniosku o wpis do rejestrów,
stanowiące podstawę dokonania wpisu, uwzględniając dane i informacje podlega­jące
wpisowi do rejestru.”;
7)   w art. 99
ust. 2 otrzymuje brzmienie:
„2.     Informacja
o karze z tytułu odpowiedzialności zawodowej, orzeczonej decyzją, o której mowa
w ust. 1, podlega wpisowi do centralnego rejestru ukaranych.”.
 
Art. 3.
Dotychczasowe
przepisy wykonawcze wydane na podstawie art. 12c, art. 82b ust. 4 i art. 88a
ust. 6 ustawy, o której mowa w art. 2, zachowują moc do dnia wejścia w życie
przepisów wykonawczych wydanych odpowiednio na podstawie art. 5 ust. 5 ustawy,
o której mowa w art. 1, oraz art. 82b ust. 4 i art. 88a ust. 6 ustawy, o której
mowa w art. 2, w brzmieniu nadanym niniejszą ustawą, nie dłużej jednak niż
przez dwa miesiące od dnia wejścia w życie niniejszej ustawy.
 
Art. 4.
Ustawa wchodzi w
życie po upływie 14 dni od dnia ogłoszenia.
 
 
 
                                                                                                                                     MARSZAŁEK
SEJMU
 
 
                                                                                                                                                       
                                                                                                                                /-/
Bronisław Komorowski
 
 




[1]) Niniejsza ustawa w zakresie swojej
regulacji wdraża postanowienia dyrektywy 2005/36/WE Parlamentu Europejskiego i
Rady z dnia 7 września 2005 r. w sprawie uznawania kwalifikacji zawodowych (Dz.
Urz. UE L 255 z 30.09.2005 r., str. 22, z późn. zm.).


[2]) Zmiany wymienionej ustawy zostały
ogłoszone w Dz. U. z 2002 r. Nr 23, poz. 221, Nr 153, poz. 1271 i Nr 240,
poz. 2052, z 2003 r. Nr 124, poz. 1152 i Nr 190, poz. 1864, z 2004 r. Nr 141,
poz. 1492 oraz z 2005 r. Nr 150, poz. 1247.


[3]) Zmiany tekstu jednolitego wymienionej
ustawy zostały ogłoszone w Dz. U. z 2006 r. Nr 170, poz. 1217, z 2007 r. Nr 88,
poz. 587, Nr 99, poz. 665, Nr 127, poz. 880, Nr 191, poz. 1373 i Nr 247, poz.
1844 oraz z 2008 r. Nr 145, poz. 914.
