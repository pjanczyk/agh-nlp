



Dz.U. z 1997 r. Nr 41, poz. 251                                    
                                    
                                    
                                    
                                    
                                USTAWA
                        z dnia 20 lutego 1997 r.
                                    
           o stosunku Państwa do gmin wyznaniowych żydowskich
                      w Rzeczypospolitej Polskiej
                                    
                                    
                               Rozdział 1
                            Przepisy ogólne
                                    
                                Art. 1.
 1. Ustawa określa stosunki między Państwem a gminami wyznaniowymi żydowskimi
   w Rzeczypospolitej Polskiej, zwanymi dalej "gminami żydowskimi",
   oraz ich sytuację prawną i majątkową.
 2. W sprawach odnoszących się do gmin żydowskich, nie uregulowanych w 
   ustawie, stosuje się powszechnie obowiązujące przepisy prawa.
 3. Wszelkie zmiany ustawy wymagają uprzedniej opinii zarządu Związku 
   Gmin Wyznaniowych Żydowskich.
                                    
                                Art. 2.
 1. Gminy żydowskie zrzeszają pełnoletnie osoby wyznania mojżeszowego, posiadające
   obywatelstwo polskie, zamieszkałe na terytorium Rzeczypospolitej
   Polskiej.
 2. Gminy żydowskie tworzą Związek Gmin Wyznaniowych Żydowskich w 
   Rzeczypospolitej Polskiej, zwany dalej "Związkiem Gmin".
                                    
                                Art. 3.
 1. Gminy żydowskie swobodnie wykonują zasady wyznania mojżeszowego 
   oraz zarządzają swoimi sprawami.
 2. Gminy żydowskie rządzą się w swoich sprawach własnym prawem wewnętrznym,
   określającym w szczególności organizację gmin żydowskich, uchwalanym
   przez walne zebranie Związku Gmin w porozumieniu z Radą Religijną
   Związku Gmin.
                                    
                                Art. 4.
Gminy żydowskie oraz Związek Gmin są niezależne organizacyjnie od jakiejkolwiek
zagranicznej władzy religijnej i świeckiej.
                                    
                               Rozdział 2
                       Osoby prawne i ich organy
                                    
                                Art. 5.
 1. Osobowość prawną posiadają:
   1) gminy żydowskie,
   2) Związek Gmin.
 2. Organami osób prawnych, o których mowa w ust. 1, są:
   1) dla gminy żydowskiej - zarząd gminy,
   2) dla Związku Gmin - zarząd Związku Gmin.
 3. Do składania oświadczeń woli w imieniu osób prawnych, o których mowa 
   w ust. 1, są uprawnieni działający łącznie dwaj członkowie zarządu, w tym 
   przewodniczący.
                                    
                                Art. 6.
Inne jednostki organizacyjne mogą, na wniosek zarządu Związku Gmin, uzyskać
osobowość prawną w drodze rozporządzenia Ministra Spraw Wewnętrznych
i Administracji.
                                    
                                Art. 7.
 1. Tworzenie nowych gmin żydowskich oraz znoszenie lub przekształcanie 
   już istniejących następuje w trybie przewidzianym w prawie wewnętrznym.
 2. O faktach, o których mowa w ust. 1, zarząd Związku Gmin powiadamia 
   niezwłocznie wojewodę, właściwego ze względu na siedzibę gminy żydowskiej.
 3. Nowo utworzone gminy żydowskie nabywają osobowość prawną
   z chwilą pisemnego powiadomienia właściwego wojewody. Odpis powiadomienia,
   z umieszczonym na nim potwierdzeniem odbioru, jest dowodem 
   uzyskania osobowości prawnej.
 4. Powiadomienie powinno zawierać informację o siedzibie gminy żydowskiej, 
   jej zasięgu terytorialnym oraz wskazanie osób wchodzących w skład zarządu
   gminy.
 5. Odpowiednio powiadamia się również:
   1) Ministra Spraw Wewnętrznych i Administracji - w przypadku powołania
     lub odwołania osoby wchodzącej w skład zarządu Związku Gmin,
   2) właściwego wojewodę - w przypadku powołania lub odwołania osoby 
     wchodzącej w skład zarządu gminy.
                                    
                                Art. 8.
Osoby prawne, o których mowa w art. 5 ust. 1, nie odpowiadają za zobowiązania
innych osób prawnych.
                                    
                               Rozdział 3
                      Działalność gmin żydowskich
                                    
                                Art. 9.
 1. Organizowanie i sprawowanie kultu publicznego oraz udzielanie posług religijnych
   podlega gminom żydowskim zgodnie z prawem wewnętrznym.
 2. W celu realizacji prawa do sprawowania obrzędów i czynności rytualnych 
   związanych z kultem religijnym - gminy żydowskie dbają o zaopatrzenie w 
   koszerną żywność, o stołówki i łaźnie rytualne oraz o ubój rytualny.
                                    
                                Art. 10.
Religijne uroczystości pogrzebowe i nabożeństwa żałobne mogą odbywać się 
na cmentarzach komunalnych przy zachowaniu obowiązujących przepisów porządkowych.
                                Art. 11.
 1. Osoby należące do gmin żydowskich mają prawo do zwolnień od pracy lub 
   nauki na czas obejmujący następujące święta religijne, nie będące dniami 
   ustawowo wolnymi od pracy:
   1) Nowy Rok - 2 dni,
   2) Dzień Pojednania - 1 dzień,
   3) Święto Szałasów - 2 dni,
   4) Zgromadzenie Ósmego Dnia - 1 dzień,
   5) Radość Tory - 1 dzień,
   6) Pesach - 4 dni,
   7) Szawuot - 2 dni.
 2. Terminy świąt, o których mowa w ust. 1, określane są według kalendarza 
   żydowskiego.
 3. Osobom należącym do gmin żydowskich przysługuje prawo zwolnienia od 
   pracy lub nauki na czas szabasu trwającego od zachodu słońca w piątek 
   do zachodu słońca w sobotę oraz w święta, o których mowa w ust. 1, na 
   zasadach określonych w odrębnych przepisach.
                                    
                                Art. 12.
 1. Gminy żydowskie mają prawo do prowadzenia katechezy i nauczania religii
   na zasadach i w trybie przewidzianym w odrębnych przepisach.
 2. Oceny z religii wystawiane przez gminy żydowskie są umieszczane na 
   świadectwach wydawanych przez szkoły publiczne.
                                    
                                Art. 13.
Gminy żydowskie mają prawo zakładać i prowadzić szkoły oraz inne placówki 
oświatowo-wychowawcze i opiekuńczo-wychowawcze na zasadach określonych 
w odrębnych przepisach.
                                Art. 14.
Żołnierzom pełniącym czynną służbę wojskową zapewnia się możliwość uczestniczenia,
poza terenem jednostek wojskowych, w nabożeństwach i czynnościach
religijnych w dni świąteczne, jeżeli w miejscowości stacjonowania jednostki
wojskowej lub w jej pobliżu znajduje się synagoga lub dom modlitwy i jeżeli
nie koliduje to z ważnymi obowiązkami służbowymi.
                                Art. 15.
 1. Przepisy dotyczące odraczania zasadniczej służby wojskowej ze względu na 
   odbywanie nauki mają zastosowanie również do osób uczących się w szkołach
   rabinackich w kraju i za granicą.
 2. Rabini i podrabini są przenoszeni do rezerwy. Nie są oni powoływani do 
   odbywania ćwiczeń wojskowych w czasie pokoju, z wyjątkiem przeszkolenia,
   za zgodą zarządu gminy żydowskiej, do pełnienia funkcji kapelana wojskowego.
 3. W razie ogłoszenia mobilizacji i w czasie wojny, osoby, o których mowa w 
   ust. 1 i 2, przeznacza się, stosownie do potrzeb Sił Zbrojnych:
   1) duchownych - do pełnienia funkcji kapelanów wojskowych,
   2) osoby uczące się w szkołach rabinackich - do służby sanitarnej lub służby
     w obronie cywilnej.
 4. W przypadku ogłoszenia mobilizacji i w czasie wojny właściwe organy wojskowe,
   w porozumieniu z zarządem Związku Gmin, zapewnią pozostawienie
   do duszpasterskiej obsługi ludności niezbędnej liczby duchownych spośród
   tych, którzy podlegają mobilizacji.
 
                                Art. 16.
Duchowni, stosownie do przepisów prawa wewnętrznego, mogą udzielać posług
religijnych współwyznawcom przebywającym w zakładach opiekuńczych i 
wychowawczych, zakładach opieki zdrowotnej, domach pomocy społecznej 
oraz w zakładach karnych.
                                    
                                Art. 17.
 1. W oparciu o uchwały zarządu Związku Gmin i zarządów gmin żydowskich 
   w celu prowadzenia zgodnej z ich misją działalności wyznaniowej, oświatowo-wychowawczej,
   charytatywno-opiekuńczej i społeczno-kulturalnej, w 
   szczególności w zakresie zachowania dziedzictwa tradycji i kultury Żydów 
   w Polsce oraz upowszechniania wiedzy o historii i zasadach religii mojżeszowej
   - mogą być tworzone organizacje wyznaniowe żydowskie.
 2. Do organizacji wyznaniowych żydowskich w rozumieniu ustawy stosuje się 
   przepisy prawa o stowarzyszeniach, z tym że:
   1) zarządowi Związku Gmin lub gminy żydowskiej przysługuje prawo uchylenia
     uchwały, o której mowa w ust. 1, z równoczesnym wystąpieniem 
     do sądu z wnioskiem o rozwiązanie stowarzyszenia,
   2) wystąpienie do sądu o rozwiązanie stowarzyszenia przez organ właściwy 
     w rozumieniu przepisów prawa o stowarzyszeniach następuje po zasięgnięciu
     opinii zarządu Związku Gmin,
   3) w przypadku likwidacji organizacji wyznaniowej żydowskiej jej majątek 
     przechodzi na własność Związku Gmin lub właściwej gminy żydowskiej.
   
                                Art. 18.
Gminy żydowskie oraz inne osoby prawne, działające na podstawie ustawy, 
mogą prowadzić działalność charytatywną, a w szczególności zakłady wychowawcze,
opiekuńcze i opieki zdrowotnej.
                                Art. 19.
Nie pobiera się opłat za użytkowanie wieczyste gruntów oddanych na potrzeby 
zakładów charytatywno-opiekuńczych oraz placówek zajmujących się religijnym
wychowaniem młodzieży.
                                    
                                Art. 20.
 1. Związek Gmin ma prawo emitowania w publicznych środkach masowego 
   przekazu nabożeństw oraz programów religijno-społecznych, religijno-moralnych
   i kulturalnych.
 2. Sposób realizacji uprawnień, o których mowa w ust. 1, regulują porozumienia
   między właściwymi jednostkami publicznej radiofonii i telewizji a 
   Związkiem Gmin.
                                    
                                Art. 21.
Instytucje państwowe, samorządowe i wyznaniowe współdziałają w ochronie, 
konserwacji, udostępnianiu i upowszechnianiu zabytków architektury i sztuki 
oraz ich dokumentacji, muzeów i archiwów będących własnością gmin żydowskich,
a także dzieł kultury i sztuki o motywach religijnych, na zasadach 
określonych w odrębnych przepisach.
                                    
                               Rozdział 4
                            Sprawy majątkowe
                                    
                                Art. 22.
 1. Wyznaniowym żydowskim osobom prawnym, o których mowa w art. 5, 
   przysługuje prawo nabywania, posiadania i zbywania mienia ruchomego i 
   nieruchomego, nabywania i zbywania innych praw oraz swobodnego zarządzania
   swoim majątkiem.
 2. Gminy żydowskie i Związek Gmin prawa, o których mowa w ust. 1, mogą 
   realizować samodzielnie, a także przez utworzoną w tym celu fundację 
   z udziałem innych krajowych osób prawnych i fizycznych oraz zagranicznych
   organizacji Żydów pochodzących z Polski i Światowej Żydowskiej 
   Organizacji Restytucji (World Jewish Restitution Organisation).
                                    
                                Art. 23.
 1. Cmentarze wyznaniowe żydowskie stanowiące własność gmin żydowskich 
   lub Związku Gmin nie podlegają wywłaszczeniu.
 2. Cmentarze stanowiące własność Skarbu Państwa albo jednostek samorządu
   terytorialnego, w stosunku do których wszczęto postępowanie, o którym
   mowa w art. 30, podlegają ochronie polegającej w szczególności na 
   zakazie ich zbywania na rzecz osób trzecich oraz zakazie przeznaczania na 
   inne cele.
                                    
                                Art. 24.
W przypadku zniesienia gminy żydowskiej lub innej osoby prawnej utworzonej 
na mocy ustawy, jej majątek przechodzi na własność Związku Gmin.
                                    
                                Art. 25.
 1. Majątek i przychody gmin żydowskich oraz Związku Gmin podlegają ogólnym
   przepisom podatkowym, z wyjątkami określonymi w ust. 2-5.
 2. Gminy żydowskie i Związek Gmin są zwolnione od opodatkowania podatkiem
   od nieruchomości - nieruchomości lub ich części przeznaczonych na 
   cele niemieszkalne, z wyjątkiem części przeznaczonej na wykonywanie 
   działalności gospodarczej.
 3. Zwolnienie od podatku od nieruchomości obejmuje nieruchomości lub ich 
   części przeznaczone na cele mieszkalne duchownych, jeżeli:
   1) są one wpisane do rejestru zabytków,
   2) służą jako internaty przy szkołach prowadzonych przez osoby prawne 
     działające na podstawie ustawy,
   3) znajdują się w budynkach stanowiących siedziby: 
       a) zarządu gmin żydowskich, które istniały w dniu wejścia w życie 
         ustawy,
       b) Związku Gmin.
 4. Nabywanie i zbywanie rzeczy i praw majątkowych przez gminy żydowskie i 
   Związek Gmin w drodze czynności prawnych oraz spadkobrania, zapisu i 
   zasiedzenia jest zwolnione od opłaty skarbowej, jeżeli ich przedmiotem są:
   1) rzeczy i prawa nie przeznaczone do działalności gospodarczej,
   2) sprowadzone z zagranicy maszyny, urządzenia i materiały poligraficzne 
     oraz papier.
 5. Nabywanie i zbywanie rzeczy oraz praw majątkowych, o których mowa 
   w ust. 4, jest zwolnione od opłat sądowych, z wyłączeniem opłat kancelaryjnych.
                                    
                                Art. 26.
Wolne od opłat celnych są przesyłane z zagranicy dla gmin żydowskich lub 
Związku Gmin dary:
   1) przeznaczone na cele kultowe i rytualne, charytatywno-opiekuńcze i 
     oświatowo-wychowawcze, z wyjątkiem wyrobów akcyzowych oraz samochodów
     osobowych,
   2) maszyny, urządzenia i materiały poligraficzne oraz papier.
                                    
                                Art. 27.
 1. Gminy żydowskie i Związek Gmin mają prawo do zbierania ofiar na cele 
   religijne, działalność charytatywno-opiekuńczą, naukową, oświatowo-wychowawczą
   oraz na utrzymanie duchownych.
 2. Zbiórki, o których mowa w ust. 1, nie wymagają zezwolenia terenowego 
   organu rządowej administracji ogólnej, jeżeli odbywają się w obiektach kultu
   religijnego oraz w miejscach i okolicznościach zwyczajowo przyjętych i 
   w sposób tradycyjnie ustalony.
                                    
                               Rozdział 5
                     Przepisy przejściowe i końcowe
                                    
                                Art. 28.
 1. Istniejące w dniu wejścia w życie ustawy gminy żydowskie oraz Związek 
   Gmin Wyznaniowych Żydowskich, działające na podstawie obowiązujących 
   dotychczas przepisów, stają się z mocy prawa gminami żydowskimi i Związkiem
   Gmin w rozumieniu ustawy.
 2. Wykaz gmin żydowskich, o których mowa w ust. 1, stanowi załącznik do 
   ustawy.
                                    
                                Art. 29.
 1. Nieruchomości lub ich części pozostające w dniu wejścia w życie ustawy 
   we władaniu gmin żydowskich lub Związku Gmin stają się z mocy prawa 
   ich własnością.
 2. Stwierdzenie przejścia własności nieruchomości lub ich części, o których 
   mowa w ust. 1, następuje w drodze decyzji właściwego miejscowo wojewody,
   wydanej na wniosek gminy żydowskiej lub Związku Gmin.
 
                                Art. 30.
 1. Na wniosek gminy żydowskiej lub Związku Gmin wszczyna się postępowanie,
   zwane dalej "postępowaniem regulacyjnym" w przedmiocie przeniesienia
   na rzecz gminy żydowskiej lub Związku Gmin własności nieruchomości 
   lub ich części przejętych przez Państwo, a które w dniu 1 września 1939 r. 
   były własnością gmin żydowskich lub innych wyznaniowych żydowskich 
   osób prawnych, działających na terytorium Rzeczypospolitej Polskiej, jeżeli:
   1) w tym dniu znajdowały się na nich cmentarze żydowskie lub synagogi,
   2) w dniu wejścia w życie ustawy znajdują się na nich budynki stanowiące 
     uprzednio siedziby gmin żydowskich oraz budynki służące uprzednio celom
     kultu religijnego, działalności oświatowo-wychowawczej i charytatywno-opiekuńczej.
 2. Na wniosek określony w ust. 1, wszczyna się również postępowanie regulacyjne
   w przedmiocie przekazania własności nieruchomości lub ich części, 
   stanowiących na Ziemiach Zachodnich i Północnych w dniu 30 stycznia 
   1933 r. własność gmin synagogalnych, działających na podstawie tytułu II 
   ustawy z dnia 23 lipca 1847 r. o stosunkach Żydów (Zbiór ustaw pruskich 
   Nr 30), i innych wyznaniowych żydowskich osób prawnych lub nieruchomości
   i ich części, których stan prawny nie jest ustalony:
   1) jeżeli w dniu 30 stycznia 1933 r. znajdowały się na nich cmentarze żydowskie
     lub synagogi,
   2) które stanowiły uprzednio siedziby gmin synagogalnych w miejscowościach
     będących w dniu wejścia w życie ustawy siedzibami gmin żydowskich,
   3) w celu przywrócenia kultu religijnego, działalności oświatowo-wychowawczej
     i charytatywno-opiekuńczej.
 3. Majątek nieruchomy przekazany na własność gminie w trybie ustawy z 
   dnia 10 maja 1990 r. - Przepisy wprowadzające ustawę o samorządzie terytorialnym
   i ustawę o pracownikach samorządowych (Dz.U. Nr 32, poz. 
   191, Nr 43, poz. 253 i Nr 92, poz. 541, z 1991 r. Nr 34, poz. 151, z 1992 r. 
   Nr 6, poz. 20, z 1993 r. Nr 40, poz. 180, z 1994 r. Nr 1, poz. 3 i Nr 65, 
   poz. 285, z 1996 r. Nr 23, poz. 102 i Nr 106, poz. 496 oraz z 1997 r. Nr 9, 
   poz. 43) podlega postępowaniu, o którym mowa w ust. 1 i 2.
 4. Regulacje, o których mowa w ust. 1 i 2, nie mogą naruszać praw nabytych 
   przez osoby trzecie.
 
                                Art. 31.
 1. W odniesieniu do nieruchomości określonych w art. 30 ust. 1 regulacja 
   może polegać, z zastrzeżeniem ust. 2, na:
   1) przeniesieniu własności nieruchomości lub ich części,
   2) przyznaniu odpowiedniej nieruchomości zamiennej, gdyby przeniesienie 
     własności natrafiało na trudne do przezwyciężenia przeszkody,
   3) przyznaniu odszkodowania ustalonego według przepisów o wywłaszczaniu
     nieruchomości, w razie niemożności dokonania regulacji przewidzianych
     w pkt 1 i 2.
 2. W odniesieniu do cmentarzy żydowskich oraz nieruchomości określonych 
   w art. 30 ust. 2 regulacja może polegać wyłącznie na przekazaniu nieruchomości
   lub ich części. W razie niemożności dokonania takiej regulacji 
   postępowanie podlega umorzeniu.
 
                                Art. 32.
 1. Postępowanie regulacyjne, o którym mowa w art. 30, przeprowadza Komisja
   Regulacyjna do Spraw Gmin Wyznaniowych Żydowskich, zwana dalej 
   "Komisją", złożona z przedstawicieli wyznaczonych w równej liczbie przez 
   Ministra Spraw Wewnętrznych i Administracji oraz Zarząd Związku 
   Gmin.
 2. Uczestnikami postępowania regulacyjnego są, oprócz wnioskodawcy, wszystkie
   zainteresowane jednostki państwowe, samorządowe i wyznaniowe.
 3. Wnioski w sprawie wszczęcia postępowania regulacyjnego zgłasza się w terminie
   pięciu lat od dnia wejścia w życie ustawy. Roszczenia nie zgłoszone 
   w tym terminie wygasają.
 4. Postępowanie sądowe lub administracyjne dotyczące nieruchomości, o których
   mowa w art. 30, ulega zawieszeniu, a sądy oraz organy administracji 
   rządowej i samorządowej przekazują ich akta do Komisji Regulacyjnej.
 5. Komisja rozpatruje sprawy w zespołach orzekających, w których skład 
   wchodzi po dwóch członków spośród wyznaczonych przez Ministra Spraw 
   Wewnętrznych i Administracji oraz Zarząd Związku Gmin.
 6. Postępowanie regulacyjne jest wolne od opłat.
 7. Liczebność Komisji, szczegółowy tryb postępowania regulacyjnego oraz 
   wynagrodzenie dla członków Komisji i personelu pomocniczego określi 
   Minister Spraw Wewnętrznych i Administracji w porozumieniu z Zarządem
   Związku Gmin.
                                    
                                Art. 33.
 1. Zespół orzekający po otrzymaniu wniosku o wszczęcie postępowania regulacyjnego
   bada, czy jest ono dopuszczalne, a wniosek niedopuszczalny odrzuca.
 2. Uczestnicy postępowania mogą zawrzeć ugodę przed zespołem orzekającym.
   Jeżeli ugoda nie została zawarta, zespół wydaje orzeczenie. Ugody i 
   orzeczenia mają moc sądowych tytułów egzekucyjnych.
 3. Orzeczenia uwzględniające wniosek, jak i ugody zawarte przed zespołem 
   orzekającym powinny określać:
   1) stan prawny nieruchomości,
   2) związane z tym stanem obowiązki uczestników postępowania, a w 
     szczególności obowiązek wydania w oznaczonym terminie nieruchomości,
     jeżeli nie znajduje się ona we władaniu wnioskodawcy,
   3) w razie przyznania odszkodowania, obowiązek i termin zapłaty należnej 
     z tego tytułu kwoty.
 4. Orzeczenie jak i ugoda stanowią podstawę do dokonania wpisów w księgach
   wieczystych i w ewidencji gruntów.
 5. Od orzeczenia zespołu orzekającego nie przysługuje odwołanie.
 6. Rada Ministrów, w drodze rozporządzenia, określi, z mienia których państwowych
   jednostek organizacyjnych lub jednostek samorządu terytorialnego
   może być wyłączona nieruchomość w celu jej przekazania jako nieruchomość
   zamienna lub na którą państwową jednostkę organizacyjną może 
   być nałożony obowiązek zapłaty odszkodowania.
 
                                Art. 34.
 1. Jeżeli zespół orzekający lub Komisja w jej pełnym składzie nie uzgodni 
   orzeczenia, zawiadamia o tym pisemnie uczestników postępowania regulacyjnego.
 2. Uczestnicy postępowania regulacyjnego mogą w terminie sześciu miesięcy 
   od otrzymania zawiadomienia, o którym mowa w ust. 1, wystąpić o podjęcie
   zawieszonego postępowania sądowego lub administracyjnego, a jeżeli 
   nie było ono wszczęte - wystąpić na drogę sądową pod rygorem wygaśnięcia
   roszczenia. Przy rozpoznawaniu sprawy sąd stosuje zasady określone w 
   art. 31.
                                    
                                Art. 35.
Przejście własności nieruchomości lub ich części, o których mowa w art. 29 i 
30, oraz wynikające z niego wpisy do ksiąg wieczystych i ich zakładanie są wolne
od podatków i opłat związanych z tym przejściem.
                                    
                                Art. 36.
Traci moc rozporządzenie Prezydenta Rzeczypospolitej z dnia 14 października 
1927 r. o uporządkowaniu stanu prawnego w organizacji gmin wyznaniowych 
żydowskich na obszarze Rzeczypospolitej Polskiej z wyjątkiem województwa 
śląskiego (Dz.U. z 1928 r. Nr 52, poz. 500 i z 1945 r. Nr 48, poz. 271) oraz 
wszelkie inne przepisy dotyczące spraw unormowanych w ustawie.
                                    
                                Art. 37.
Ustawa wchodzi w życie po upływie 14 dni od dnia ogłoszenia.
                                   Załącznik do ustawy
                                   z dnia 20 lutego 1997 r.
                                   (poz. 251)
                                    
                                    
                   Wykaz Gmin Wyznaniowych Żydowskich
                     posiadających osobowość prawną
                                    
 
 Gmina Wyznaniowa Żydowska w Bielsku-Białej
 Gmina Wyznaniowa Żydowska w Gdańsku
 Gmina Wyznaniowa Żydowska w Katowicach
 Gmina Wyznaniowa Żydowska w Krakowie
 Gmina Wyznaniowa Żydowska w Legnicy
 Gmina Wyznaniowa Żydowska w Łodzi
 Gmina Wyznaniowa Żydowska w Szczecinie
 Gmina Wyznaniowa Żydowska w Warszawie
 Gmina Wyznaniowa Żydowska we Wrocławiu
 
 
