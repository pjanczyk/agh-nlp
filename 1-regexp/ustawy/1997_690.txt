



Dz.U. z 1997 r. Nr 157, poz. 1027
                                    
                                    
                                    
                                    
                                    
                                 USTAWA
                       z dnia 11 grudnia 1997 r.
                                    
  o ochronie przed nadmiernym przywozem towarów na polski obszar celny
                                    
                                    
                               Rozdział 1
                            Przepisy ogólne
                                    
                                Art. 1.
 1. Ustawa określa środki ochronne przed nadmiernym przywozem towarów 
   na polski obszar celny, zwane dalej "środkami ochronnymi" oraz zasady i 
   tryb postępowania w sprawie stosowania tych środków, zwany dalej "postępowaniem
   ochronnym".
 2. Przepisów ustawy nie stosuje się:
    1) do towaru, którego nadmierny przywóz podlega ograniczeniom w zakresie
      uregulowanym odrębnymi przepisami prawa lub umowami międzynarodowymi,
    2) wobec przywozu na polski obszar celny towaru na który, w tym samym
      czasie, została nałożona na podstawie odrębnych przepisów, 
      opłata celna dodatkowa lub opłata wyrównawcza.
 3. Środki ochronne i postępowania ochronne, określone w niniejszej ustawie, 
   będą stosowane z zachowaniem wymogów określonych w Porozumieniu w 
   sprawie środków ochronnych (Dz.U. z 1996 r. Nr 9, poz. 54) stanowiącym 
   załącznik do Porozumienia ustanawiającego Światową Organizację Handlu 
   (WTO), sporządzonego w Marakeszu dnia 15 kwietnia 1994 r. (Dz.U. z 
   1995 r. Nr 98, poz. 483).
 4. Do postępowania ochronnego stosuje się przepisy Kodeksu postępowania 
   administracyjnego, jeżeli przepisy niniejszej ustawy nie stanowią inaczej.
                                    
                                Art. 2.
 1. Postanowienia i decyzje, o których mowa w niniejszej ustawie, przed ich 
   podjęciem, konsultowane są z Prezesem Urzędu Ochrony Konkurencji i 
   Konsumentów.
 2. Postanowienia i decyzje, o których mowa w niniejszej ustawie obowiązują 
   od dnia ogłoszenia.
 3. Postanowienia i decyzje wraz z uzasadnieniem ogłasza się w Dzienniku 
   Urzędowym Rzeczypospolitej Polskiej "Monitor Polski".
 4. Niezależnie od ogłoszenia, o którym mowa w ust. 3, Minister Gospodarki 
   przekazuje wydane postanowienia i decyzje wnioskodawcy i władzom kraju 
   eksportu.
                                    
                                Art. 3.
Przywóz towaru na polski obszar celny uważa się za nadmierny, jeżeli towar 
jest przywożony:
    1) w tak zwiększonych ilościach bezwzględnych lub w stosunku do wielkości
      krajowej produkcji towaru podobnego albo towaru bezpośrednio 
      konkurencyjnego,
    2) na takich warunkach,
że wyrządza poważną szkodę lub zagraża wyrządzeniem takiej szkody przemysłowi
krajowemu wytwarzającemu towar podobny lub towar bezpośrednio konkurencyjny.
                                    
                                Art. 4.
Użyte w ustawie określenia oznaczają:
    1) towar podobny - towar, który jest jednakowy pod każdym względem 
      w stosunku do towaru objętego postępowaniem ochronnym lub w razie
      braku takiego towaru inny towar, który pomimo że nie jest jednakowy
      pod każdym względem, ma cechy ściśle odpowiadające cechom 
      towaru objętego tym postępowaniem,
    2) towar bezpośrednio konkurencyjny - towar, który chociaż nie spełnia 
      wymogów określonych w pkt 1, ze względu na możliwość użycia go do 
      tych samych celów i spełniania przez niego tych samych funkcji oraz 
      ze względu na jego cenę, może być uznany za substytutywny w odniesieniu
      do towaru objętego postępowaniem ochronnym,
    3) poważna szkoda - znaczące i ogólne pogorszenie sytuacji przemysłu 
      krajowego,
    4) zagrożenie poważną szkodą - groźbę powstania nieuniknionej szkody 
      w rozumieniu pkt 3,
    5) przemysł krajowy - ogół producentów wytwarzających towar podobny 
      bądź bezpośrednio konkurencyjny na terytorium Rzeczypospolitej Polskiej
      lub tych spośród nich, których łączna produkcja towaru podobnego
      bądź bezpośrednio konkurencyjnego stanowi co najmniej 50% 
      całkowitej produkcji krajowej tego towaru,
    6) kraj eksportu - kraj pochodzenia towaru, a w wypadku gdy towar nie 
      jest przywożony na polski obszar celny bezpośrednio z kraju pochodzenia
      towaru, kraj wysyłki towaru,
    7) strony zainteresowane - władze kraju eksportu, krajowych producentów
      danego towaru lub towaru bezpośrednio konkurencyjnego, lub inne
      krajowe i zagraniczne osoby fizyczne i prawne, które w czasie postępowania
      wykażą swój bezpośredni interes prawny i materialny w 
      badanej sprawie.
                                    
                               Rozdział 2
                            Środki ochronne
                                    
                                Art. 5.
 1. Jeżeli w wyniku postępowania ochronnego stwierdzone zostanie, że przywóz
   towaru na polski obszar celny jest nadmierny, to wobec przywozu takiego
   towaru może zostać zastosowany środek ochronny, z zastrzeżeniem 
   ust. 2-3.
 2. Środek ochronny może zostać zastosowany wobec przywozu na polski obszar
   celny towaru pochodzącego z krajów członkowskich WTO pod warunkiem,
   że w wyniku postępowania ochronnego stwierdzone zostanie, iż 
   obie przesłanki, o których mowa w art. 3 pkt 1 i 2, zostały spełnione łącznie
   i występuje związek przyczynowy między nimi a poważną szkodą lub 
   groźbą wyrządzenia takiej szkody.
 3. Środki ochronne nie będą stosowane wobec towaru pochodzącego z kraju 
   rozwijającego się lub najmniej rozwiniętego będącego jednocześnie członkiem
   WTO, którego indywidualny udział w przywozie na polski obszar celny
   nie przekracza 3%, pod warunkiem, że łączny przywóz z tych krajów 
   nie jest większy niż 9% całego przywozu na polski obszar celny towaru objętego
   postępowaniem ochronnym.
                                    
                                Art. 6.
 1. Środek ochronny stosuje się wobec towaru dopuszczonego do obrotu na 
   polskim obszarze celnym, bez względu na kraj pochodzenia tego towaru,
   o ile umowy zawarte przez Rzeczpospolitą Polską nie stanowią inaczej, z 
   zastrzeżeniem ust. 2 i 3 oraz art. 5 ust. 3.
 2. W wypadku, gdy poważna szkoda lub zagrożenie poważną szkodą spowodowane
   zostało wyłącznie nadmiernym przywozem towaru pochodzącego z 
   krajów, z którymi Rzeczpospolita Polska zawarła umowy o strefie wolnego 
   handlu, środki ochronne zastosowane będą wyłącznie wobec przywozu towaru
   pochodzącego z tych krajów, zgodnie z postanowieniami umów o 
   strefie wolnego handlu.
 3. W wypadku, gdy poważna szkoda lub zagrożenie poważną szkodą spowodowane
   zostało wyłącznie nadmiernym przywozem towaru pochodzącego z 
   krajów nie będących członkami WTO, środki ochronne mogą być stosowane
   wyłącznie wobec towaru pochodzącego z tych krajów, o ile umowy 
   zawarte przez Rzeczpospolitą Polską z tymi krajami nie stanowią inaczej.
                                    
                                Art. 7.
Środek ochronny ustanawia się na czas określony, w wysokości oraz formie 
niezbędnej, dla naprawienia szkody wyrządzonej przemysłowi krajowemu lub 
zapobieżenia powstaniu szkody, z zastrzeżeniem art. 20 ust. 2 i art. 26.
                                    
                                Art. 8.
Tymczasowy środek ochronny może polegać na ustanowieniu tymczasowej dodatkowej
opłaty celnej.
                                    
                                Art. 9.
 1. Ostateczny środek ochronny polega w szczególności na ustanowieniu:
    1) opłaty celnej dodatkowej,
    2) kontyngentu.
 2. W odniesieniu do towaru przywożonego z krajów nie będących członkami 
   WTO, jeżeli umowy zawarte przez Rzeczpospolitą Polską z tymi krajami 
   nie stanowią inaczej, może być zastosowany środek ochronny także w formie
   nieautomatycznej rejestracji przywozu, w rozumieniu ustawy z dnia ... 
   o administrowaniu obrotem z zagranicą towarami i usługami oraz o obrocie
   specjalnym (Dz.U. Nr ..., poz. ...).
 3. W wypadku ustanowienia ostatecznego środka ochronnego w formie, o 
   której mowa w ust. 1 pkt 2 i ust. 2, do wydawania pozwoleń na przywóz 
   stosuje się przepisy ustawy o administrowaniu obrotem z zagranicą towarami
   i usługami oraz o obrocie specjalnym.
                                    
                                Art. 10.
Dodatkowa opłata celna, o której mowa w art. 8 i art. 9 ust. 1 pkt 1, stanowi 
należność celną przywozową w rozumieniu przepisów Kodeksu celnego.
                                
                               Rozdział 3
                         Postępowanie ochronne
                                    
                                Art. 11.
 1. Minister Gospodarki wszczyna postępowanie ochronne:
    1) na pisemny wniosek osoby fizycznej lub prawnej albo jednostki organizacyjnej
      nie posiadającej osobowości prawnej występującej na rzecz 
      przemysłu krajowego; wniosek uważa się za złożony na rzecz przemysłu
      krajowego, jeżeli popierają go producenci krajowi, których łączna 
      produkcja stanowi co najmniej 25% produkcji krajowej towaru podobnego
      lub bezpośrednio konkurencyjnego,
    2) z urzędu, jeżeli dysponuje dowodami uzasadniającymi wszczęcie postępowania
      ochronnego.
 2. Minister Gospodarki określi, w drodze rozporządzenia, wymogi jakie powinien
   spełniać wniosek o wszczęcie postępowania ochronnego.
 3. W wypadku, gdy wniosek nie spełnia wymogów określonych zgodnie z ust. 
   2, lub materiał dowodowy okaże się niewystarczający, Minister Gospodarki,
   nie później niż w terminie 15 dni od daty wpłynięcia wniosku, zawiadomi
   o tym wnioskodawcę i wezwie go do usunięcia braków, w terminie 
   nie krótszym niż 30 dni od daty wezwania. Jeżeli braki nie zostaną usunięte
   w wyznaczonym terminie, Minister Gospodarki pozostawia wniosek bez 
   rozpoznania.
 4. W wypadku wycofania wniosku przez wnioskodawcę przed wydaniem postanowienia
   o wszczęciu postępowania ochronnego, postępowania nie 
   wszczyna się.
 5. Jeżeli wnioskodawca wycofa wniosek po wszczęciu postępowania ochronnego,
   Minister Gospodarki w drodze decyzji umorzy postępowanie, chyba 
   że naruszałoby to interes publiczny.
                                    
                                Art. 12.
Minister Gospodarki wydaje decyzję o odmowie wszczęcia postępowania 
ochronnego, jeżeli wymaga tego interes publiczny.
                                    
                                Art. 13.
 1. Przed wydaniem postanowienia, o którym mowa w art. 14, żadne informacje
   w sprawie nie będą podane do wiadomości publicznej.
 2. Jeżeli z umów międzynarodowych wynika obowiązek zawiadamiania władz 
   kraju eksportu o zamiarze wszczęcia postępowania ochronnego, Minister 
   Gospodarki powiadomi o tym właściwe władze.
                                    
                                Art. 14.
 1. Minister Gospodarki wszczyna postępowanie ochronne w drodze postanowienia.
 2. W wypadku postępowania wszczynanego na wniosek, o którym mowa w 
   art. 11 ust. 1 pkt 1, Minister Gospodarki wydaje postanowienie o wszczęciu
   postępowania ochronnego nie później, niż w terminie 30 dni od daty 
   wpłynięcia kompletnego wniosku.
 3. Postanowienie, o którym mowa w ust. 1, powinno zawierać streszczenie 
   zgromadzonych informacji, oraz określać:
    1) datę wszczęcia postępowania ochronnego,
    2) kod taryfy celnej i nazwę towaru objętego postępowaniem ochronnym,
    3) termin, w którym strony zainteresowane powinny zgłosić swój udział w 
      postępowaniu ochronnym,
    4) kraje eksportu towaru objętego postępowaniem ochronnym,
    5) termin dostarczenia informacji i wyrażenia opinii przez strony zainteresowane.
                                    
                                Art. 15.
 1. Minister Gospodarki może wezwać strony zainteresowane do dostarczenia 
   informacji lub do złożenia wyjaśnień, jeżeli jest to niezbędne dla prowadzonego
   postępowania ochronnego.
 2. Jeżeli strona zainteresowana odmówi udzielenia, w wyznaczonym terminie 
   informacji, o których mowa w ust. 1, lub w inny sposób będzie utrudniać 
   postępowanie ochronne, ustalenia mogą być dokonane na podstawie dostępnych
   informacji.
 3. Jeżeli strona zainteresowana przedstawi nieprawdziwe lub mylące informacje,
   to takie informacje pomija się, zaś w postępowaniu ochronnym wykorzystuje
   się inne dostępne dane.
 
                                Art. 16.
 1. Strony zainteresowane mogą w toku postępowania ochronnego składać wyjaśnienia,
   zgłaszać wnioski oraz dostarczać dowody na ich poparcie.
 2. Informacje, o których mowa w ust. 1, przekazywane w formie ustnej mogą 
   zostać uwzględnione w postępowaniu ochronnym pod warunkiem, że zostaną
   utrwalone w formie pisemnej.
 3. Strona zainteresowana przekazująca informacje mające istotne znaczenie 
   dla jej pozycji konkurencyjnej na rynku, może żądać, by informacjom tym 
   nadana była klauzula poufności.
 4. Informacjom zostanie nadana klauzula poufności pod warunkiem, że:
    1) strona zainteresowana przekazująca informacje, uzasadni swe żądanie 
      oraz
    2) z przekazanych informacji sporządzi streszczenie, które może zostać 
      udostępnione innym uczestnikom postępowania.
 5. W wypadku, gdy żądanie strony zainteresowanej dotyczące nadania informacji
   klauzuli poufności jest nieuzasadnione, a strona ta sprzeciwia się 
   udostępnieniu informacji innym uczestnikom postępowania oraz nie dostarczyła
   streszczenia, o którym mowa w ust. 4 pkt 2, Minister Gospodarki 
   może rozstrzygnąć sprawę bez uwzględnienia tej informacji, chyba że prawdziwość
   informacji można potwierdzić na podstawie innych źródeł.
 6. Informacja, której nadano klauzulę poufności, nie może być udostępniana 
   innym uczestnikom postępowania ochronnego, bez zgody strony zainteresowanej
   przekazującej te informacje.
 
                                Art. 17.
 1. Minister Gospodarki, w toku postępowania ochronnego zbada w szczególności:
    1) wielkość przywozu, w celu stwierdzenia, czy przywóz wzrósł w ilościach
      bezwzględnych lub w stosunku do wielkości krajowej produkcji 
      lub konsumpcji,
    2) ceny towaru objętego postępowaniem ochronnym, w tym ich relację 
      do cen krajowego towaru podobnego lub bezpośrednio konkurencyjnego,
    3) wpływ przywozu na sytuację producentów krajowych towaru podobnego
      lub bezpośrednio konkurencyjnego, wyrażający się w zmianach:
       a) wielkości produkcji,
       b) stopnia wykorzystania zdolności produkcyjnych,
       c) stanu zapasów,
       d) wielkości lub wartości sprzedaży,
       e) udziału w rynku,
       f) cen krajowego towaru podobnego lub bezpośrednio konkurencyjnego
         (obniżenie cen lub zapobieżenie wzrostowi cen, który nastąpiłby
         w normalnych okolicznościach),
       g) zysku lub straty,
       h) stopy zwrotu z zaangażowanego kapitału,
       i) przepływów pieniężnych,
       j) stanu zatrudnienia,
       k) wydajności pracy,
    4) istnienie związku przyczynowego pomiędzy przywozem towaru na polski
      obszar celny a sytuacją krajowych producentów, o której mowa w 
      pkt 3.
 2. W toku postępowania ochronnego Minister Gospodarki zbada także czynniki
   inne niż przywóz, które wyrządziły lub mogły wyrządzić poważną 
   szkodę przemysłowi krajowemu, lub przyczyniły się do powstania takiej 
   szkody. Szkoda wyrządzona przez te czynniki nie będzie przypisywana 
   przywozowi.
 3. W celu stwierdzenia, czy przywóz towaru objętego postępowaniem 
   ochronnym zagraża wyrządzeniem poważnej szkody przemysłowi krajowemu,
   Minister Gospodarki zbada, czy istniejąca sytuacja przekształci się 
   w poważną szkodę, biorąc pod uwagę:
       1) wielkość i tempo wzrostu przywozu na polski obszar celny towaru 
         objętego postępowaniem ochronnym,
       2) możliwości eksportowe kraju eksportu towaru objętego postępowaniem
         ochronnym i prawdopodobieństwo wykorzystania tych 
         możliwości dla zwiększenia przywozu na polski obszar celny.
       
                                Art. 18.
Minister Gospodarki zakończy, w drodze decyzji, postępowanie ochronne nie 
później niż w terminie 12 miesięcy od dnia wszczęcia postępowania.
                                Art. 19.
Minister Gospodarki wyda decyzję o zakończeniu postępowania ochronnego 
bez zastosowania środka ochronnego, jeżeli w toku postępowania ochronnego 
stwierdzone zostanie, że przywóz na polski obszar celny towaru objętego postępowaniem
ochronnym nie wyrządził poważnej szkody przemysłowi krajowemu
ani nie zagraża powstaniem takiej szkody.
                                Art. 20.
 1. Jeżeli w czasie trwania postępowania ochronnego, nie wcześniej jednak niż 
   po upływie 2 miesięcy od dnia wszczęcia postępowania ochronnego i nie 
   później niż po upływie 6 miesięcy od tej daty, Minister Gospodarki stwierdzi,
   że wprowadzenie środków ochronnych dopiero po zakończeniu postępowania
   ochronnego spowodowałoby powstanie szkody trudnej do naprawienia,
   może ustanowić, w drodze decyzji, tymczasowy środek ochronny.
 2. Tymczasowy środek ochronny ustanawia się na okres nie przekraczający 6 
   miesięcy.
 3. Decyzja, o której mowa w ust. 1, powinna w szczególności określać:
    1) kod taryfy celnej i nazwę towaru podlegającego tymczasowemu środkowi
      ochronnemu,
    2) okres stosowania środka ochronnego,
    3) sposób, warunki i zakres stosowania tymczasowego środka ochronnego.
    
                                Art. 21.
Tymczasowego środka ochronnego nie stosuje się do dostaw towaru objętego 
kontraktami zawartymi przed dniem wejścia w życie decyzji, o której mowa w 
art. 20 ust. 1, pod warunkiem że dokumenty przewozowe zostały wystawione 
przed dniem wejścia w życie decyzji, a towar został przywieziony na polski obszar
celny nie później niż 3 miesiące od dnia wejścia w życie tej decyzji.
                                Art. 22.
 1. Jeżeli w wyniku postępowania ochronnego zastosowany został tymczasowy 
   środek ochronny, Minister Gospodarki w decyzji o zakończeniu postępowania
   ochronnego bez zastosowania środka ochronnego, uchyli decyzję o 
   zastosowaniu tymczasowego środka ochronnego.
 2. W wypadku uchylenia decyzji o zastosowaniu tymczasowego środka 
   ochronnego ustanowionego w formie tymczasowej dodatkowej opłaty celnej,
   organ celny, który pobrał tę opłatę, dokona zwrotu kwoty opłaty na 
   pisemny wniosek strony zainteresowanej, złożony wraz z oryginałem dowodu
   uiszczenia opłaty i dokumentami, których przedstawienie było niezbędne
   do nadania towarowi przeznaczenia celnego.
 3. Kwota podlegająca zwrotowi zaliczana jest z urzędu na zaległe lub bieżące 
   zadłużenie z tytułu należności celnych.
 4. W razie braku zadłużenia, o którym mowa w ust. 3, tymczasowa dodatkowa
   opłata celna podlega zwrotowi w terminie 30 dni, licząc od dnia wydania
   decyzji orzekającej jej zwrot.
 5. Od zwracanej tymczasowej dodatkowej opłaty celnej nie płaci się odsetek.
 
                                Art. 23.
 1. Jeżeli w toku postępowania ochronnego Minister Gospodarki stwierdzi, że 
   przywóz towaru na polski obszar celny jest nadmierny, to wobec przywozu 
   takiego towaru, w drodze decyzji, ustanowi ostateczny środek ochronny.
 2. Ostateczny środek ochronny stosuje się do towaru dopuszczonego do obrotu
   na polskim obszarze celnym od dnia wejścia w życie decyzji o ustanowieniu
   ostatecznego środka ochronnego, z zastrzeżeniem art. 24.
 3. Decyzja, o której mowa w ust. 1, powinna w szczególności określać:
    1) kod taryfy celnej i nazwę towaru podlegającego ostatecznemu środkowi
      ochronnemu,
    2) rodzaj ustanowionego środka ochronnego,
    3) okres stosowania środka ochronnego,
    4) sposób, warunki i zakres stosowania ustanowionego środka ochronnego.
 4. Jeżeli ostateczny środek ochronny został ustanowiony na okres dłuższy niż 
   jeden rok, decyzja o ustanowieniu ostatecznego środka ochronnego powinna
   określać również harmonogram stopniowej liberalizacji zastosowanego
   środka.
 5. W wypadku ustanowienia ostatecznego środka ochronnego w formie kontyngentu,
   decyzja o ustanowieniu ostatecznego środka ochronnego powinna
   określać również sposób rozdysponowania kontyngentu.
 6. W wypadku ustanowienia ostatecznego środka ochronnego w formie nieautomatycznej
   rejestracji przywozu, decyzja o ustanowieniu ostatecznego 
   środka ochronnego powinna określać również warunki wydania i wykorzystania
   pozwoleń na przywóz towaru objętego tą rejestracją. W szczególności,
   warunkiem wykorzystania pozwolenia na przywóz towaru, może być zachowanie
   określonej ceny jednostkowej przywożonego towaru.
 
                                Art. 24.
Ostatecznego środka ochronnego nie stosuje się w odniesieniu do towaru objętego
kontraktami zawartymi przed dniem wejścia w życie decyzji, o której 
mowa w art. 23 ust. 1, pod warunkiem, że dokumenty przewozowe zostały wystawione
przed dniem wejścia w życie decyzji, a towar został przywieziony na 
polski obszar celny nie później niż 3 miesiące od dnia wejścia w życie tej decyzji.
                                Art. 25.
 1. W wypadku zastosowania ostatecznego środka ochronnego w formie kontyngentu
   jego wysokość zostanie ustalona na poziomie nie niższym od średniej
   wielkości lub wartości przywozu towaru objętego środkami ochronnymi
   w okresie ostatnich trzech reprezentatywnych lat, dla których dostępne
   są dane statystyczne, chyba że złożone zostanie wyraźne uzasadnienie, 
   że inny poziom importu jest niezbędny dla zapobieżenia lub przeciwdziałania
   poważnej szkodzie.
 2. W wypadku, gdy kontyngent rozdzielony jest pomiędzy kraje eksportu, 
   wielkość kontyngentu, dla każdego kraju może być ustalona w porozumieniu
   z tymi spośród nich, które mają istotny interes w dostarczeniu towaru 
   objętego środkami ochronnymi na polski obszar celny.
 3. Jeżeli porozumienie, o którym mowa w ust. 2, nie zostanie osiągnięte, kontyngent
   zostanie rozdzielony pomiędzy kraje eksportu proporcjonalnie do 
   poziomu przywozu towaru z tych krajów na polski obszar celny w reprezentatywnym
   okresie, z uwzględnieniem czynników, które wpływają lub 
   mogłyby wpłynąć na handel tym towarem.
 4. W uzasadnionych wypadkach, Minister Gospodarki może odstąpić od kryteriów
   podziału kontyngentu, o których mowa w ust. 2 i 3, jeżeli:
    1) w wyniku postępowania stwierdzono, że przywóz z jednego lub większej
      liczby krajów wzrósł nieproporcjonalnie w porównaniu do całego 
      przywozu towaru na polski obszar celny w poprzednim reprezentatywnym
      okresie,
    2) przyjęte kryteria odstąpienia należycie uwzględniają interesy wszystkich
      krajów eksportu towaru objętego środkami ochronnymi.
 5. Środki ochronne ustanowione wobec przywozu na polski obszar celny towaru
   pochodzącego z krajów nie będących członkami WTO będą nie 
   mniej restrykcyjne od środków ustanowionych wobec towaru pochodzącego
   z krajów członkowskich WTO.
 
                                Art. 26.
Ostateczny środek ochronny może zostać ustanowiony na okres nie dłuższy niż 
4 lata, z uwzględnieniem okresu stosowania tymczasowego środka ochronnego.
                                    
                               Rozdział 4
                Postępowanie weryfikacyjne i przeglądowe
                                    
                                Art. 27.
 1. Jeżeli okres stosowania środka ochronnego przekracza 3 lata, to przed 
   upływem połowy okresu stosowania tego środka, Minister Gospodarki 
   przeprowadzi postępowanie ochronne weryfikacyjne w celu stwierdzenia, 
   czy dalsze stosowanie środka ochronnego jest uzasadnione.
 2. Minister Gospodarki, w drodze postanowienia, wszczyna postępowanie, o 
   którym mowa w ust. 1.
 3. Do postępowania ochronnego weryfikacyjnego, przepisy rozdziału 3 stosuje
   się odpowiednio.
 4. W postępowaniu ochronnym weryfikacyjnym bada się dane i informacje 
   dotyczące okresu stosowania środka ochronnego.
 5. Po przeprowadzeniu postępowania Minister Gospodarki, w drodze decyzji:
    1) zakończy postępowanie ochronne weryfikacyjne bez zmiany stosowania
      środka ochronnego, lub
    2) uchyli decyzję o zastosowaniu ostatecznego środka ochronnego, lub
    3) zmieni decyzję o zastosowaniu ostatecznego środka ochronnego i 
      przyspieszy liberalizację stosowanego środka ochronnego.
    
                                Art. 28.
 1. W celu przedłużenia okresu stosowania ostatecznego środka ochronnego, 
   Minister Gospodarki może wszcząć postępowanie ochronne przeglądowe.
 2. Postępowanie ochronne przeglądowe nie może być wszczęte wcześniej niż 
   3 miesiące od daty ustanowienia ostatecznego środka ochronnego i nie 
   później, niż 9 miesięcy przed datą zakończenia okresu stosowania tego 
   środka.
 3. Do postępowania ochronnego przeglądowego, przepisy rozdziału 3 stosuje 
   się odpowiednio.
 4. W postępowaniu ochronnym przeglądowym bada się dane i informacje dotyczące
   okresu stosowania środka.
 5. Minister Gospodarki, nie później niż w terminie 9 miesięcy od dnia 
   wszczęcia postępowania ochronnego przeglądowego, w drodze decyzji:
    1) zakończy postępowanie ochronne przeglądowe, bez przedłużenia ważności
      decyzji o zastosowaniu ostatecznego środka ochronnego lub
    2) zmieni decyzję o zastosowaniu ostatecznego środka ochronnego przedłużając
      okres stosowania środka ochronnego.
 6. Z zastrzeżeniem ust. 7, Minister Gospodarki może przedłużyć stosowanie 
   środka ochronnego pod warunkiem, że w wyniku postępowania ochronnego
   przeglądowego stwierdzone zostanie, że dalsze stosowanie środka 
   ochronnego jest niezbędne:
    1) dla naprawienia poważnej szkody wyrządzonej przemysłowi krajowemu
      lub zapobieżenia jej powstaniu, oraz
    2) dla dalszej realizacji programu dostosowawczego przemysłu krajowego.
 7. Nie przedłuża się stosowania środka ochronnego, jeżeli środek ten był 
   ustanowiony na podstawie ustaleń stwierdzających, że przywóz na polski 
   obszar celny towaru objętego postępowaniem ochronnym zagraża jedynie 
   wyrządzeniem poważnej szkody przemysłowi krajowemu produkującemu 
   towar podobny lub bezpośrednio konkurencyjny.
 8. Łączny okres stosowania środka ochronnego, o którym mowa w art. 26 i w 
   niniejszym artykule nie może być dłuższy niż 8 lat.
 9. Środek ochronny, o którym mowa w ust. 5 pkt 2, nie może być bardziej 
   restrykcyjny niż obowiązujący w ostatnim okresie liberalizacji określonym 
   w decyzji, o której mowa w art. 23 ust. 3 i 4. Decyzja, o której mowa w 
   ust. 5 pkt 2, powinna określać harmonogram stopniowej liberalizacji zastosowanego
   środka.
 
                                Art. 29.
 1. Z zastrzeżeniem ust. 2, wobec towaru w odniesieniu do którego był ustanowiony
   środek ochronny, żaden środek ochronny nie będzie wprowadzony
   ponownie przez okres równy okresowi stosowania środka ochronnego, 
   licząc od dnia wygaśnięcia lub uchylenia decyzji o ustanowieniu środka 
   ochronnego.
 2. Środek ochronny ustanowiony na okres nie dłuższy niż 6 miesięcy może 
   zostać wprowadzony ponownie wobec przywozu tego samego towaru, pod 
   warunkiem, że:
    1) upłynął co najmniej jeden rok od daty ustanowienia środka ochronnego
      oraz
    2) taki środek ochronny był stosowany wobec tego towaru nie więcej niż 
      dwa razy w okresie 5 lat bezpośrednio poprzedzających datę ponownego
      ustanowienia tego środka.
    
                               Rozdział 5
                     Przepisy przejściowe i końcowe
                                    
                                Art. 30.
 1. Postępowanie wszczęte i nie zakończone przed dniem wejścia w życie niniejszej
   ustawy prowadzone jest według dotychczas obowiązujących przepisów.
 2. Wnioski o wszczęcie postępowania ochronnego, wobec których postępowanie
   nie zostało podjęte przed dniem wejścia w życie niniejszej ustawy, 
   powinny zostać, pod rygorem pozostawienia wniosku bez rozpoznania, dostosowane
   do wymogów określonych zgodnie z niniejszą ustawą, w terminie
   3 miesięcy od dnia wejścia w życie ustawy.
 
                                Art. 31.
Ustawa wchodzi w życie z dniem 1 stycznia 1998 r.
