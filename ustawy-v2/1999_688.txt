



Dz.U. z 1999 r. Nr 62, poz. 688
 
                                       
                                                                              
                                                                              
                                                                              
                                    USTAWA
                           z dnia 24 czerwca 1999 r.
                                       
            o wykonywaniu inicjatywy ustawodawczej przez obywateli
                                       
                                       
                                    Art. 1.
Ustawa reguluje tryb postępowania w sprawie wykonywania inicjatywy
ustawodawczej przez obywateli, o której mowa w art. 118 ust. 2 Konstytucji
Rzeczypospolitej Polskiej.
                                    Art. 2.
Grupa obywateli polskich, licząca co najmniej 100 000 osób, mających prawo
wybierania do Sejmu, może wystąpić z inicjatywą ustawodawczą przez złożenie
podpisów pod projektem ustawy.
                                    Art. 3.
Projekt ustawy nie może dotyczyć spraw, dla których Konstytucja
Rzeczypospolitej Polskiej zastrzega wyłączną właściwość innych podmiotów,
którym przysługuje inicjatywa ustawodawcza.
                                    Art. 4.
1. Projekt ustawy wniesiony do Marszałka Sejmu powinien odpowiadać wymogom
  zawartym w Konstytucji i Regulaminie Sejmu Rzeczypospolitej Polskiej oraz w
  niniejszej ustawie.
2. Wniesienie projektu ustawy nie stanowi przeszkody do wniesienia innego
  projektu, w tym także przez grupę obywateli, w tej samej sprawie.
3. Projekt ustawy w stosunku do którego postępowanie ustawodawcze nie zostało
  zakończone w trakcie kadencji Sejmu, w której został wniesiony, jest
  rozpatrywany przez Sejm następnej kadencji bez potrzeby ponownego wniesienia
  projektu ustawy. W takim wypadku Marszałek Sejmu zarządza ponowne drukowanie
  projektu ustawy oraz jego doręczenie posłom.
                                       
                                    Art. 5.
1. Czynności związane z przygotowaniem projektu ustawy, jego
  rozpowszechnianiem, kampanią promocyjną, a także organizacją zbierania
  podpisów obywateli popierających projekt wykonuje komitet inicjatywy
  ustawodawczej, zwany dalej "komitetem". Komitet występuje pod nazwą
  uzupełnioną o tytuł projektu ustawy.
2. Komitet może utworzyć grupa co najmniej 15 obywateli polskich, którzy mają
  prawo wybierania do Sejmu i złożyli pisemne oświadczenie o przystąpieniu do
  komitetu, ze wskazaniem imienia (imion) i nazwiska, adresu zamieszkania oraz
  numeru ewidencyjnego PESEL.
3. W imieniu i na rzecz komitetu występuje pełnomocnik komitetu lub jego
  zastępca, wskazani w pisemnym oświadczeniu pierwszych 15 osób tworzących
  komitet.
4. Komitet posiada osobowość prawną, którą nabywa z chwilą przyjęcia przez
  Marszałka Sejmu zawiadomienia, o którym mowa w art. 6 ust. 2.
                                    Art. 6.
1. Po zebraniu, zgodnie z wymogami zawartymi w art. 9 ust. 2, 1000 podpisów
  obywateli popierających projekt, pełnomocnik komitetu zawiadamia Marszałka
  Sejmu o utworzeniu komitetu. Podpisy, o których mowa w zdaniu pierwszym,
  stanowią część wymaganej liczby 100 000 podpisów osób popierających projekt.
2. W zawiadomieniu podaje się:
   1) pełną nazwę komitetu oraz dokładny adres jego siedziby,
   2) dane, o których mowa w art. 5 ust. 2,
   3) dane: imię (imiona), nazwisko, adres zamieszkania i numer ewidencyjny
     PESEL pełnomocnika komitetu oraz jego zastępcy.
3. Do zawiadomienia załącza się projekt ustawy, spełniający warunki, o
  których mowa w art. 4 ust. 1, wraz z załączonym wykazem 1000 podpisów
  obywateli popierających projekt.
4. Jeżeli zawiadomienie odpowiada warunkom określonym w ust. 2 i 3, Marszałek
  Sejmu, w terminie 14 dni od jego doręczenia, postanawia o przyjęciu
  zawiadomienia. Postanowienie o przyjęciu zawiadomienia doręcza się
  niezwłocznie pełnomocnikowi komitetu.
5. W wypadku stwierdzenia braków formalnych zawiadomienia, Marszałek Sejmu,
  nie później niż w terminie 14 dni od dnia otrzymania zawiadomienia, wzywa
  pełnomocnika komitetu do ich usunięcia w terminie 14 dni. Nieusunięcie
  braków powoduje odmowę przyjęcia zawiadomienia. Umotywowane postanowienie
  Marszałka Sejmu o odmowie przyjęcia zawiadomienia może być przez
  pełnomocnika komitetu zaskarżone do Sądu Najwyższego w terminie 14 dni od
  daty doręczenia. Sąd Najwyższy rozpatruje skargę w terminie 30 dni, w
  składzie 7 sędziów, w postępowaniu nieprocesowym. Od postanowienia Sądu
  Najwyższego nie przysługuje środek prawny.
                                    Art. 7.
1. Po otrzymaniu postanowienia, o którym mowa w art. 6 ust. 4, lub
  postanowienia Sądu Najwyższego uwzględniającego skargę, komitet ogłasza, w
  dzienniku o zasięgu ogólnopolskim, fakt nabycia osobowości prawnej, adres
  komitetu oraz miejsca udostępnienia projektu ustawy do publicznego wglądu.
2. Od dnia przyjęcia przez Marszałka Sejmu zawiadomienia, o którym mowa w
  art. 6 ust. 4, lub otrzymania przez komitet postanowienia Sądu Najwyższego
  uwzględniającego skargę, o której mowa w art. 6 ust. 5, do dnia wniesienia
  projektu ustawy, o którym mowa w art. 10 ust. 1,  treść projektu nie może
  być zmieniona.
                                    Art. 8.
1. Kampania promocyjna służy przedstawianiu i wyjaśnianiu przez komitet
  treści projektu ustawy, stanowiącego przedmiot inicjatywy ustawodawczej.
2. Kampania promocyjna na rzecz projektu ustawy oraz zbieranie podpisów
  obywateli popierających projekt ustawy, może rozpocząć się, po ogłoszeniu, o
  którym mowa w art. 7 ust. 1.
3. Do prowadzenia kampanii promocyjnej oraz do zbierania podpisów stosuje się
  odpowiednio przepisy ustawy z dnia 28 maja 1993 r. - Ordynacja wyborcza do
  Sejmu Rzeczypospolitej Polskiej (Dz.U. Nr 45, poz. 205, z 1995 r. Nr 132,
  poz. 640, z 1997 r. Nr 47, poz. 297, Nr 70, poz. 443, Nr 88, poz. 554, Nr
  98, poz. 604, Nr 121, poz. 770 oraz Nr 141, poz. 943), określające zasady
  przeprowadzania kampanii wyborczej, z wyłączeniem art. 142-148.
                                       
                                    Art. 9.
1. W miejscu zbierania podpisów obywateli, musi być wyłożony do wglądu
  projekt ustawy.
2. Obywatel udziela poparcia projektowi ustawy składając na wykazie, obok
  swojego imienia (imion) i nazwiska, adresu zamieszkania oraz numeru
  ewidencyjnego PESEL, własnoręczny podpis. Na każdej stronie wykazu musi
  znajdować się nazwa komitetu i tytuł projektu ustawy, której obywatel
  udziela poparcia.
3. Wycofanie poparcia udzielonego projektowi ustawy jest nieskuteczne.
4. Wzór wykazu, o którym mowa w ust. 2, ustala, w drodze rozporządzenia,
  Prezes Rady Ministrów po zasięgnięciu opinii Państwowej Komisji Wyborczej.
                                   Art. 10.
1. Pełnomocnik komitetu wnosi do Marszałka Sejmu projekt ustawy z załączonym
  wykazem podpisów obywateli popierających projekt.
2. Projekt ustawy wraz z załączonym wykazem podpisów obywateli popierających
  projekt nie może zostać wniesiony później niż 3 miesiące od daty
  postanowienia Marszałka Sejmu o przyjęciu zawiadomienia o utworzeniu
  komitetu lub postanowienia Sądu Najwyższego, o którym mowa w art. 7 ust. 1.
3. Jeżeli projekt ustawy został wniesiony, zgodnie z postanowieniami art. 7
  ust. 2, art. 9 ust. 2 oraz art. 10 ust. 2, Marszałek Sejmu kieruje projekt
  ustawy do pierwszego czytania w Sejmie i zawiadamia o tym pełnomocnika
  komitetu.
                                   Art. 11.
1. W wypadku stwierdzenia, że treść projektu ustawy lub uzasadnienia jest
  zmieniona Marszałek Sejmu, w drodze postanowienia, nie później niż w
  terminie 14 dni od dnia wniesienia projektu, odmawia jego przyjęcia.
2. Na umotywowane postanowienie Marszałka Sejmu pełnomocnikowi komitetu
  przysługuje skarga do Sądu Najwyższego. Przepisy art. 6 ust. 5 stosuje się
  odpowiednio.
                                   Art. 12.
1. W wypadku uzasadnionych wątpliwości co do prawidłowości złożenia wymaganej
  liczby podpisów obywateli w sposób, o którym mowa w art. 9 ust. 2, Marszałek
  Sejmu, nie później niż w terminie 14 dni od dnia wniesienia projektu, zwraca
  się do Państwowej Komisji Wyborczej o stwierdzenie, czy jest złożona
  wymagana liczba podpisów. Państwowa Komisja Wyborcza dokonuje czynności
  sprawdzających w terminie 21 dni. W postępowaniu przed Państwową Komisją
  Wyborczą jako obserwator może uczestniczyć pełnomocnik komitetu.
2. Jeżeli po przeprowadzeniu postępowania, o którym mowa w ust. 1, prawidłowo
  złożona liczba podpisów popierających projekt okaże się mniejsza niż
  ustawowo wymagana, Marszałek Sejmu odmawia nadania biegu projektowi ustawy.
  Postanowienie Marszałka Sejmu w tej sprawie wraz z uzasadnieniem doręcza się
  niezwłocznie pełnomocnikowi komitetu.
3. Postanowienie, o którym mowa w ust. 2, może być przez pełnomocnika
  komitetu zaskarżone do Sądu Najwyższego. Przepis art. 6 ust. 5 stosuje się
  odpowiednio.
                                   Art. 13.
Pierwsze czytanie projektu ustawy na posiedzeniu Sejmu przeprowadza się w
terminie 3 miesięcy od daty wniesienia projektu ustawy do Marszałka Sejmu lub
postanowienia Sądu Najwyższego stwierdzającego prawidłowo złożoną liczbę
podpisów popierających projekt ustawy. W wypadku określonym w art. 4 ust. 3
pierwsze czytanie odbywa się nie później niż w terminie 6 miesięcy od daty
pierwszego posiedzenia Sejmu.
                                   Art. 14.
1. W pracach nad projektem ustawy komitet reprezentuje przedstawiciel lub
  osoba uprawniona do jego zastępstwa, powołana w trybie określonym w art. 5
  ust. 3 i art. 6 ust. 2 pkt 3.
2. Przedstawiciel jest uprawniony do udziału w pracach Sejmu i Senatu w
  trybie i na zasadach określonych odpowiednio w regulaminach Sejmu i Senatu.
                                   Art. 15.
1.Wydatki związane z wykonywaniem inicjatywy ustawodawczej przez obywateli
  pokrywa komitet.
2. Komitet może organizować zbiórki publiczne środków finansowych na cele
  związane z wykonywaniem obywatelskiej inicjatywy ustawodawczej, na zasadach
  i w trybie określonych w przepisach ustawy z dnia 15 marca 1933 r. o
  zbiórkach publicznych (Dz.U. Nr 22, poz. 162, z 1948 r. Nr 36, poz. 250, z
  1971 r. Nr 12, poz. 115, z 1989 r. Nr 29, poz. 154, z 1990 r. Nr 34, poz.
  198 oraz z 1998 r. Nr 106, poz. 668).
3. Organizowanie zbiórki publicznej nie wymaga pozwolenia.
                                   Art. 16.
1. Komitetowi nie mogą być przekazywane na cele, o których mowa w art. 15
  ust. 1, środki finansowe pochodzące:
   1) z budżetu państwa,
   2) od państwowych jednostek organizacyjnych,
   3) z budżetu jednostek samorządu terytorialnego, związków komunalnych i
     innych komunalnych osób prawnych,
   4) od przedsiębiorców państwowych, a także przedsiębiorców z udziałem
     Skarbu Państwa,  jednostek samorządu terytorialnego, związków komunalnych
     oraz innych komunalnych osób prawnych.
2. Zakaz, o którym mowa w ust. 1, dotyczy również środków finansowych
  pochodzących od:
   1) osób fizycznych nie mających miejsca zamieszkania na terenie
     Rzeczypospolitej Polskiej, z wyłączeniem obywateli polskich zamieszkałych
     za granicą,
   2) cudzoziemców mających miejsce zamieszkania na terenie Rzeczypospolitej
     Polskiej,
   3) osób prawnych nie mających siedziby na terenie Rzeczypospolitej
     Polskiej,
   4) innych podmiotów nie mających siedziby na terenie Rzeczypospolitej
     Polskiej, posiadających zdolność zaciągania zobowiązań i nabywania praw
     we własnym imieniu,
   5) osób prawnych z udziałem podmiotów zagranicznych,
   6) obcych przedstawicielstw dyplomatycznych, urzędów konsularnych, misji
     specjalnych i organizacji międzynarodowych oraz innych obcych
     przedstawicielstw korzystających z immunitetów i przywilejów
     dyplomatycznych i konsularnych na mocy umów, ustaw lub powszechnie
     ustalonych zwyczajów międzynarodowych.
3. Przepis ust. 1 i 2  stosuje się odpowiednio do wartości niepieniężnych.
                                       
                                   Art. 17.
1. Finansowanie wykonywania inicjatywy ustawodawczej przez obywateli jest
  jawne.
2. Pełnomocnik komitetu jest obowiązany do złożenia ministrowi właściwemu do
  spraw finansów publicznych sprawozdania finansowego o źródłach pozyskanych
  funduszy na cele inicjatywy ustawodawczej w terminie 3 miesięcy od dnia
  wniesienia do Marszałka Sejmu projektu ustawy, o którym mowa w art. 10 ust.
  1, lub postanowienia Sądu Najwyższego, o którym mowa w art. 12 ust. 3, a w
  wypadku wcześniejszego rozwiązania komitetu w terminie 3 miesięcy od dnia
  jego rozwiązania.
3. Wzór sprawozdania finansowego i szczegółowy zakres zawartych w nim
  informacji określa, w drodze rozporządzenia, minister właściwy do spraw
  finansów publicznych.
4. Sprawozdanie finansowe pełnomocnik komitetu podaje do publicznej
  wiadomości w dzienniku o zasięgu ogólnokrajowym w terminie, o którym mowa w
  ust. 2.
5. Pełnomocnik komitetu jest obowiązany do przechowywania dokumentów
  związanych z finansowaniem wykonywania inicjatywy ustawodawczej przez okres
  12 miesięcy od dnia publikacji sprawozdania finansowego.
6. Pełnomocnik komitetu, w wypadku uzyskania nadwyżki pozyskanych funduszy na
  cele inicjatywy ustawodawczej nad poniesionymi wydatkami, jest obowiązany
  przekazać tę nadwyżkę instytucji charytatywnej. Informację o przekazaniu
  nadwyżki zamieszcza się w sprawozdaniu finansowym.
                                       
                                   Art. 18.
1. Komitet ulega rozwiązaniu po upływie 3 miesięcy od daty:
   1) zakończenia postępowania ustawodawczego,
   2) postanowienia Marszałka Sejmu o odmowie nadania biegu projektowi ustawy
     lub postanowienia Sądu Najwyższego oddalającego zaskarżone postanowienie
     o odmowie nadania biegu projektowi ustawy,
   3) bezskutecznego upływu terminu, o którym mowa w art. 10 ust. 2.
2. W innych wypadkach komitet ulega rozwiązaniu po upływie 3 miesięcy od
  upływu terminu wskazanego w art. 17 ust. 2.
                                       
                                   Art. 19.
Kto przemocą, groźbą bezprawną lub podstępem przeszkadza w wykonywaniu
inicjatywy ustawodawczej przez obywateli albo przez nadużycie stosunku
zależności wywiera wpływ na jej wykonywanie
 - podlega karze pozbawienia wolności od 3 miesięcy do lat 5.
                                       
                                   Art. 20.
Kto:
   1) nie dopełnia obowiązku opublikowania sprawozdania finansowego, o którym
     mowa w art. 17 ust. 2, albo podaje w nim nieprawdziwe dane,
   2) nie dopełnia obowiązku przechowywania dokumentów związanych z
     finansowaniem wykonywania inicjatywy ustawodawczej, o którym mowa w art.
     17 ust. 5,
   3) nie przekazuje instytucji charytatywnej nadwyżki środków finansowych, o
     której mowa w art. 17 ust. 6,
- podlega grzywnie, karze ograniczenia wolności albo pozbawienia wolności do
lat 3.
   
                                   Art. 21.
Ustawa wchodzi w życie po upływie 30 dni od dnia ogłoszenia.
