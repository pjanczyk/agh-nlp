



        Tekst ustawy ustalony ostatecznie po rozpatrzeniu poprawek Senatu
                                        
                                        
                                        
                                     USTAWA
                           z dnia 18 września 2001 r.
                                        
               o zmianie ustawy o komornikach sądowych i egzekucji
                     oraz o zmianie niektórych innych ustaw
                                        
                                        
                                     Art. 1.
W ustawie z dnia 29 sierpnia 1997 r. o komornikach sądowych i egzekucji (Dz.U.
Nr 133, poz. 882, z 1999 r. Nr 110, poz. 1255, z 2000 r. Nr 48, poz. 554 oraz z
2001 r. Nr 98, poz. 1069) wprowadza się następujące zmiany:
1) w art. 2 dodaje się ust. 5 i 6 w brzmieniu:
  "5. Organy administracji publicznej, urzędy skarbowe, organy rentowe, o
     których mowa w art. 476 § 4 Kodeksu postępowania cywilnego, banki,
     spółdzielcze kasy oszczędnościowo-kredytowe i spółki prowadzące
     działalność maklerską zobowiązane są na pisemne żądanie komornika udzielić
     mu informacji niezbędnych dla prawidłowego prowadzenia postępowania
     egzekucyjnego. Przepisy art. 762 Kodeksu postępowania cywilnego stosuje
     się odpowiednio.
   6. Komornik ponosi odpowiedzialność za szkody wynikające z ujawnienia
     tajemnicy bankowej lub skarbowej i wykorzystania jej niezgodnie z
     przeznaczeniem.";
2) dodaje się art. 3a w brzmieniu:
     "Art. 3a. Komornik na własny rachunek wykonuje czynności, o których mowa w
           art. 2 i nie jest przedsiębiorcą w rozumieniu przepisów ustawy z
           dnia 19 listopada 1999 r. - Prawo działalności gospodarczej (Dz.U.
           Nr 101, poz. 1178, z 2000 r. Nr 86, poz. 958 i Nr 114, poz. 1193
           oraz z 2001 r. Nr 49, poz. 509 i Nr 67, poz. 679).";
3) art. 7 otrzymuje brzmienie:
      "Art. 7. 1. Rewirem komorniczym jest obszar właściwości sądu rejonowego,
             z zastrzeżeniem ust. 2.
         2. Na wniosek prezesa właściwego sądu okręgowego prezes sądu
           apelacyjnego, po zasięgnięciu opinii właściwej izby komorniczej,
           może utworzyć w obszarze właściwości sądu rejonowego więcej niż
           jeden rewir komorniczy, albo rewir komorniczy obejmujący obszar
           właściwości więcej niż jednego sądu rejonowego, jeżeli przemawiają
           za tym potrzeby prawidłowego i sprawnego prowadzenia czynności, o
           których mowa w art. 2.
         3. W terminie 14 dni od utworzenia rewiru komorniczego w trybie
           określonym w ust. 2 prezes sądu apelacyjnego zawiadamia o tym
           Ministra Sprawiedliwości. Minister Sprawiedliwości może w terminie
           miesiąca od zawiadomienia go o utworzeniu rewiru uchylić czynności
           prezesa.
         4.Rewir komorniczy utworzony w trybie określonym w ust. 2 i 3 powstaje
           z dniem utworzenia kancelarii przez komornika powołanego do
           działania na obszarze utworzonego rewiru komorniczego.";
4) w art. 8:
   a) w ust. 2 skreśla się wyrazy "obejmującego część lub cały obszar
     właściwości sądu rejonowego lub kilku sądów rejonowych",
   b) w ust. 4 po wyrazach "sądu apelacyjnego" dodaje się wyrazy "jeżeli w
     zakresie prowadzonych przez tego komornika egzekucji zaległość nie
     przekracza 6 miesięcy";
5) w art. 13 ust. 4 otrzymuje brzmienie:
   "4. Z dniem zgłoszenia Ministrowi Sprawiedliwości o objęciu lub utworzeniu
     kancelarii, komornik uzyskuje prawo wykonywania czynności, o których mowa
     w art. 2. O zgłoszeniu komornik powiadamia prezesa sądu apelacyjnego oraz
     właściwą radę komorniczą.";
6) art. 28 otrzymuje brzmienie:
    "Art. 28. Komornik jest osobą prowadzącą pozarolniczą działalność
           gospodarczą w rozumieniu przepisów: o podatku dochodowym od osób
           fizycznych, o ubezpieczeniach społecznych oraz o powszechnym
           ubezpieczeniu zdrowotnym.";
7) w art. 34 pkt 1 otrzymuje brzmienie:
     "1) koszty osobowe i rzeczowe ponoszone w związku z prowadzoną
       działalnością egzekucyjną,";
8) art. 45 otrzymuje brzmienie:
     "Art. 45. 1. Po złożeniu przez wierzyciela tytułu wykonawczego wraz z
             wnioskiem o wszczęcie egzekucji komornik podejmuje czynności
             egzekucyjne, chyba że wnioskowi nie można nadać biegu z powodu
             przeszkód prawnych.
         2. Za dokonaną egzekucję świadczeń pieniężnych komornik pobiera od
           dłużnika opłatę stosunkową w wysokości 15% wartości wyegzekwowanego
           roszczenia.
         3. Za dokonanie zabezpieczenia roszczenia komornik pobiera opłatę
           stosunkową w wysokości 5% wartości roszczenia po dokonaniu
           zabezpieczenia. Jeżeli ten sam komornik na wniosek wierzyciela
           podejmie egzekucję do przedmiotu zabezpieczenia, opłatę, o której
           mowa w ust. 2, pomniejsza się o kwotę uiszczoną za dokonanie
           zabezpieczenia. Dokonana przez wierzyciela opłata podlega zwrotowi z
           pierwszych świadczeń wyegzekwowanych przez komornika.
         4. Jeżeli egzekucja okaże się bezskuteczna bądź wyegzekwowana kwota
           nie wystarcza na pokrycie kosztów egzekucji, komornik zwraca połowę
           opłaty stosunkowej pobranej od wierzyciela tytułem zabezpieczenia.
         5. Komornik może, przed wszczęciem egzekucji środków pieniężnych,
           wezwać wierzyciela do wpłacenia części opłaty stosunkowej w
           wysokości 15% najniższego wynagrodzenia przy wartości egzekwowanego
           świadczenia do 10.000 złotych i 25% najniższego wynagrodzenia kiedy
           wartość egzekwowanego świadczenia przekracza kwotę 10.000 złotych.
         6. Przepisy ust. 1-3 stosuje się odpowiednio do egzekucji należności
           Skarbu Państwa i organów samorządowych, nie wyłączając egzekucji
           prowadzonej na polecenie sądu lub prokuratora. Wierzyciele zwolnieni
           od ponoszenia kosztów sądowych przez sąd lub z mocy ustawy, nie
           ponoszą opłaty określonej w ust. 5.
         7. Nieuiszczenie opłaty, o której mowa w ust. 5, w terminie tygodnia
           od dnia otrzymania przez wierzyciela wezwania do zapłaty lub
           nieprzekazania jej przez sąd lub prokuratora, łącznie z poleceniem
           egzekucyjnym, powoduje zwrot wniosku lub polecenia.
         8. Nieopłacony wniosek o wszczęcie egzekucji wniesiony przez adwokata
           lub radcę prawnego zwraca się bez wzywania do opłat, jeżeli od
           wniosku pobrana powinna być opłata stała.";
9) dodaje się art. 45a w brzmieniu:
    "Art. 45a. 1. Komornik w terminie 3 dni od chwili otrzymania wniosku
             podejmuje czynności egzekucyjne niezbędne dla skutecznego
             przeprowadzenia egzekucji.
         2. Komornik podlega odpowiedzialności dyscyplinarnej za niedotrzymanie
           terminu określonego w ust. 1, bądź dokonanie czynności pozornych.";
10) art. 47 otrzymuje brzmienie:
    "Art. 47. W sprawach o egzekucję świadczeń powtarzających się komornik
            pobiera opłatę, o której mowa w art. 45 § 2 po każdym roku
            prowadzenia egzekucji, a jeżeli przedmiotem egzekucji są
            świadczenia za okres krótszy niż rok - po zakończeniu egzekucji
            świadczenia.";
11) art. 48 skreśla się;
12)  art. 49 otrzymuje brzmienie:
     "Art. 49. Cała opłata stosunkowa wynosi 15% wartości egzekwowanego
           świadczenia, jednak nie może być niższa niż 1/10 i wyższa niż
           trzydziestokrotna wysokość prognozowanego przeciętnego miesięcznego
           wynagrodzenia w państwowej sferze budżetowej, zwanego dalej
           "prognozowanym przeciętnym wynagrodzeniem". Opłatę tę komornik
           pobiera również w przypadku umorzenia postępowania na wniosek
           wierzyciela złożony przed upływem roku od dnia otrzymania wniosku o
           wszczęcie egzekucji; w tym celu komornik wyda postanowienie, w
           którym wezwie dłużnika do uiszczenia należności z tytułu opłat w
           terminie 14 dni od dnia doręczenia postanowienia. Postanowienie po
           uprawomocnieniu podlega wykonaniu w drodze egzekucji bez
           zaopatrywania w klauzulę wykonalności.";
13) art. 60 otrzymuje brzmienie:
     "Art. 60. Minister Sprawiedliwości, po zasięgnięciu opinii Krajowej Rady
           Komorniczej, określi, w drodze rozporządzenia, wysokość opłat za
           czynności komorników nie będące czynnościami egzekucyjnymi, biorąc
           pod uwagę pracochłonność czynności oraz jako podstawę opłat kwotę
           prognozowanego przeciętnego wynagrodzenia oraz zasadę, że najwyższa
           opłata nie może przekroczyć opłaty stałej, o której mowa w art. 51
           ust. 1.";
14) w tytule Rozdziału 8 wyraz "Wynagrodzenie" zastępuje się wyrazem "Dochód";
15) skreśla się art. 61 i 62;
16) w art. 63:
   a) w ust. 1 wyrazy "wynagrodzenia prowizyjnego" zastępuje się wyrazem
     "dochodu",
   b) w ust. 2 wyrazy "wynagrodzenia prowizyjnego" zastępuje się wyrazem
     "dochodu",
   c) w ust. 3 wyrazy "wynagrodzenia prowizyjnego" zastępuje się wyrazem
     "dochodu", a wyrazy "Wynagrodzenie to" zastępuje się wyrazami "Dochód
     ten";
17) w art. 72 w ust. 1 w pkt. 3 wyraz "trzykrotnej" zastępuje się wyrazem
  "dwudziestokrotnej";
18) w art. 104  w ust. 1  wyrazy "bez obowiązku rozliczenia" zastępuje się
  wyrazami "z przeznaczeniem na koszty działalności egzekucyjnej określone w
  art. 34".
                                        
                                     Art. 2.
W ustawie z dnia 20 czerwca 1997 r. - Prawo o ruchu drogowym (Dz.U. Nr 98, poz.
602, Nr 123, poz. 779 i Nr 160, poz. 1086, z 1998 r. Nr 106, poz. 668 i Nr 133,
poz. 872, z 1999 r. Nr 106, poz. 1216, z 2000 r. Nr 12, poz. 136, Nr 43, poz.
483 i Nr 53, poz. 649 oraz z 2001 r. Nr 27, poz. 298) w art. 80c w ust. 1 w pkt
10 na końcu kropkę zastępuje się przecinkiem i dodaje się pkt 11 w brzmieniu:
   "11) komornikom sądowym.".
                                        
                                     Art. 3.
W ustawie z dnia 29 sierpnia 1997 r. - Ordynacja podatkowa (Dz.U. Nr 137, poz.
926 i Nr 160, poz. 1083, z 1998 r. Nr 106, poz. 668, z 1999 r. Nr 11, poz. 95 i
Nr 92, poz. 1062, z 2000 r. Nr 94, poz. 1037, Nr 116, poz. 1216, Nr 120, poz.
1268 i Nr 122, poz. 1315 oraz z 2001 r. Nr 16, poz. 166, Nr 39, poz. 459 i Nr
42, poz. 475) w art. 299:
   a) w § 3 w pkt 6 na końcu kropkę zastępuje się przecinkiem i dodaje się pkt
     7 w brzmieniu:
     "7) komornikom sądowym w związku z toczącym się postępowaniem
       egzekucyjnym.",
   b) w § 4 po wyrazie "Społecznego" dodaje się wyrazy " , a także komornikom
     sądowym".
                                     Art. 4.
W ustawie z dnia 29 sierpnia 1997 r. - Prawo bankowe (Dz.U. Nr 140, poz. 939, z
1998 r. Nr 160, poz. 1063 i Nr 162, poz. 1118, z 1999 r. Nr 11, poz. 95 i Nr 40,
poz. 399, z 2000 r. Nr 93, poz. 1027, Nr 94, poz. 1037, Nr 114, poz. 1191, Nr
116, poz. 1216, Nr 119, poz. 1252 i Nr 122, poz. 1316 oraz z 2001 r. Nr 8, poz.
64) w art. 105 w ust. 1 w pkt 2 dodaje się lit. l) w brzmieniu:
     "1) komornika sądowego w związku z toczącym się postępowaniem
       egzekucyjnym,".
                                     Art. 5.
W ustawie z dnia 13 października 1998 r. o systemie ubezpieczeń społecznych
(Dz.U. Nr 137, poz. 887, Nr 162, poz. 1118 i poz. 1126, z 1999 r. Nr 26, poz.
228, Nr 60, poz. 636, Nr 72, poz. 802, Nr 78, poz. 875 i Nr 110, poz. 1256, z
2000 r. Nr 9, poz. 118, Nr 95, poz. 1041, Nr 104, poz. 1104 i Nr 119, poz. 1249
oraz z 2001 r. Nr 8, poz. 64, Nr 27, poz. 298, Nr 39, poz. 459 i Nr 72, poz.
748) w art. 50 w ust. 3 po wyrazach "kontroli skarbowej" dodaje się wyrazy " ,
komornikom sądowym".
                                        
                                     Art. 6.
1. Komornicy powołani przed dniem wejścia w życie niniejszej ustawy stają się z
  dniem jej wejścia w życie komornikami w rozumieniu tej ustawy w
  dotychczasowych siedzibach.
2. Z dniem wejścia w życie niniejszej ustawy rozwiązuje się stosunek pracy z
  komornikiem.
                                     Art. 7.
Do ryczałtu kancelaryjnego pobranego po dniu wejścia w życie niniejszej ustawy
stosuje się przepis art. 104 ust. 1 w brzmieniu nadanym tą ustawą.
                                     Art. 8.
1. Do czynności egzekucyjnych oraz wykonywania orzeczeń sądowych o
  zabezpieczenie roszczenia, rozpoczętych przed wejściem w życie ustawy stosuje
  się przepisy dotychczasowe.
2. Rewiry komornicze istniejące w dniu wejścia w życie ustawy są rewirami
  komorniczymi w rozumieniu art. 7 ustawy wymienionej w art. 1.
                                        
                                     Art. 9.
Ustawa wchodzi w życie z dniem 1 stycznia 2002 r.
