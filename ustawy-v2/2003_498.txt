



Dz.U. z 2003 r. Nr 56, poz. 498
                                                                                
                                                                                
                                        
                                        
                                        
                                    U S T A W A
                             z dnia 27 marca 2003 r.
                                        
         o zmianie ustawy o emeryturach i rentach z Funduszu Ubezpieczeń
                   Społecznych oraz niektórych innych ustaw[1]
                                        
                                     Art. 1.
W ustawie z dnia 17 grudnia 1998 r. o emeryturach i rentach z Funduszu
Ubezpieczeń Społecznych (Dz.U. Nr 162, poz. 1118, z późn. zm.)[2] wprowadza się
następujące zmiany:
1) art. 19 otrzymuje brzmienie:
     "Art. 19. Kwota bazowa wynosi 100% przeciętnego wynagrodzenia
            pomniejszonego o potrącone od ubezpieczonych składki na
            ubezpieczenia społeczne, określone w przepisach o systemie
            ubezpieczeń społecznych, w roku kalendarzowym poprzedzającym termin
            waloryzacji.";
2) po art. 19 dodaje się art. 19a w brzmieniu:
       "Art. 19a. Kwota bazowa ustalona na podstawie art. 19 obowiązuje od dnia
              1 marca roku, w którym przeprowadzono waloryzację, do końca
              lutego następnego roku.";
3) art. 20 otrzymuje brzmienie:
     "Art. 20. Prezes Głównego Urzędu Statystycznego ogłasza, w formie
            komunikatu, w Dzienniku Urzędowym Rzeczypospolitej Polskiej
            "Monitor Polski" w terminie:
             1) do 9 roboczego dnia lutego każdego roku:
               a)   kwotę  przeciętnego  wynagrodzenia  w  gospodarce  narodowej
                 w poprzednim roku kalendarzowym,
               b) kwotę bazową, o której mowa w art. 19,
             2)  do  7  roboczego dnia drugiego miesiąca każdego kwartału  kwotę
               przeciętnego wynagrodzenia w poprzednim kwartale.";
4) w art. 32:
     a) ust. 2 otrzymuje brzmienie:
          "2. Dla celów ustalenia uprawnień, o których mowa w ust. 1, za
             pracowników zatrudnionych w szczególnych warunkach uważa się
             pracowników zatrudnionych przy pracach o znacznej szkodliwości dla
             zdrowia oraz o znacznym stopniu uciążliwości lub wymagających
             wysokiej sprawności psychofizycznej ze względu na bezpieczeństwo
             własne lub otoczenia w podmiotach, w których obowiązują wykazy
             stanowisk ustalone na podstawie przepisów dotychczasowych.",
     b) w ust. 3 zdanie wstępne otrzymuje brzmienie:
           "Dla celów ustalenia uprawnień, o których mowa w ust. 1, za
          pracowników zatrudnionych w szczególnym charakterze uważa się:",
     c) w ust. 4 kropkę zastępuje się przecinkiem i dodaje się wyrazy "z
       uwzględnieniem ust. 4a.",
     d) po ust. 4 dodaje się ust. 4a w brzmieniu:
        "4a. Przepis ust. 4 stosuje się do pracowników, którzy:
                 1) kontynuują pracę, o której mowa w ust. 2, w podmiotach
                  powstałych w wyniku przekształcenia lub restrukturyzacji,
                 2) zostali przejęci w trybie art. 231 Kodeksu pracy od
                   pracodawców będących podmiotami, o których mowa w ust. 2.";
5) w art. 85 po ust. 4 dodaje się ust. 5 w brzmieniu:
     "5. Przepis ust. 4 stosuje się do świadczeń przyznanych zgodnie z
       postanowieniami umów międzynarodowych  ubezpieczonym zamieszkałym w
       Polsce, w taki sposób, aby suma świadczenia przyznanego na podstawie
       ustawy i świadczenia zagranicznego nie była niższa od kwoty świadczeń
       określonych w ust. 1-3.";
6) w dziale VII rozdział 2 otrzymuje brzmienie:
                                   "Rozdział 2
                              Waloryzacja świadczeń
    Art. 88. 1. Emerytury i renty podlegają corocznie waloryzacji od dnia 1
            marca. Waloryzacja polega na pomnożeniu kwoty świadczenia i
            podstawy jego wymiaru przez wskaźnik waloryzacji.
           2. Waloryzacji podlega kwota świadczenia i podstawa jego wymiaru w
            wysokości przysługującej w ostatnim dniu lutego, bez uwzględniania
            dodatkowej waloryzacji, o której mowa w art. 91.
           3. Waloryzacja obejmuje emerytury i renty przyznane przed dniem 1
            marca.
    Art. 89. 1. Wskaźnik waloryzacji wynosi nie mniej niż średnioroczny
            wskaźnik cen towarów i usług konsumpcyjnych w poprzednim roku
            kalendarzowym powiększony o co najmniej 20% realnego wzrostu
            przeciętnego wynagrodzenia w poprzednim roku kalendarzowym,
            z uwzględnieniem art. 91.
           2. Wskaźnikiem cen towarów i usług konsumpcyjnych, o którym mowa w
            ust. 1, jest wskaźnik cen towarów i usług konsumpcyjnych dla
            gospodarstw domowych emerytów i rencistów albo wskaźnik cen towarów
            i usług konsumpcyjnych ogółem, jeżeli jest on wyższy od wskaźnika
            cen towarów i usług konsumpcyjnych dla gospodarstw domowych
            emerytów i rencistów.
    Art. 90. 1. Wskaźnik waloryzacji, o którym mowa  w art. 89 ust. 1, jest
            corocznie przedmiotem negocjacji w ramach Trójstronnej Komisji do
            Spraw Społeczno-Gospodarczych.
           2. Jeżeli Trójstronna Komisja do Spraw  Społeczno-Gospodarczych w
            terminie 2 dni od dnia ogłoszenia przez Prezesa Głównego Urzędu
            Statystycznego w Dzienniku Urzędowym Rzeczypospolitej Polskiej
            "Monitor Polski" komunikatu, o którym mowa w art. 94 ust. 1 pkt 1 i
            2, uzgodni, w drodze uchwały, wysokość wskaźnika waloryzacji,
            wskaźnik ten podlega ogłoszeniu w Dzienniku Urzędowym
            Rzeczypospolitej Polskiej "Monitor Polski", w drodze obwieszczenia
            Prezesa Rady Ministrów.
           3. Jeżeli nie nastąpi uzgodnienie stanowiska Trójstronnej Komisji do
            Spraw  Społeczno-Gospodarczych w trybie określonym w ust. 1 i 2,
            Rada Ministrów określi, w drodze rozporządzenia, wskaźnik
            waloryzacji, biorąc pod uwagę wskaźniki, o których mowa w art. 89.
    Art. 91. 1. Jeżeli wskaźnik cen towarów i usług konsumpcyjnych ogółem w
            czerwcu danego roku w stosunku do grudnia poprzedniego roku wynosi
            co najmniej 105%, świadczenia waloryzuje się dodatkowo od dnia
            1 września, na poczet kolejnej waloryzacji, z zastrzeżeniem ust. 3.
           2. Dodatkowa waloryzacja polega na pomnożeniu kwoty świadczenia i
            podstawy jego wymiaru przez wskaźnik cen towarów i usług
            konsumpcyjnych, o którym mowa w ust. 1.
           3. Dodatkowa waloryzacja obejmuje emerytury i renty przyznane przed
            terminem kolejnej waloryzacji.
           4. Emerytury i renty w wysokości uwzględniającej podwyżkę, o której
            mowa w ust. 2, przysługują od dnia nabycia prawa do świadczenia,
            ustalonego w decyzji organu rentowego, nie wcześniej jednak niż od
            dnia 1 września, do dnia poprzedzającego termin kolejnej
            waloryzacji, z  zastrzeżeniem art. 101 i 102.
           5. Przepis ust. 4 stosuje się odpowiednio do podstawy wymiaru
            emerytury i renty.
     Art. 92. Jeżeli w poprzednim roku kalendarzowym świadczenia waloryzowano
          dodatkowo, wskaźnik bieżącej waloryzacji nie może być niższy niż
          wskaźnik cen towarów i usług konsumpcyjnych, o którym mowa w art. 91
          ust. 1.
     Art. 93. Zmiana wysokości emerytur i rent w ramach waloryzacji następuje z
          urzędu, a jeżeli wypłata świadczenia była wstrzymana - po jej
          wznowieniu, z uwzględnieniem wszystkich kolejnych waloryzacji
          i waloryzacji dodatkowych, przypadających w okresie wstrzymania
          wypłaty.
    Art. 94. 1. Prezes Głównego Urzędu Statystycznego ogłasza, w formie
            komunikatu, w Dzienniku Urzędowym Rzeczypospolitej Polskiej
            "Monitor Polski":
             1) w terminie do końca stycznia:
               a)  średnioroczny  wskaźnik cen towarów  i  usług  konsumpcyjnych
                 ogółem,
               b)  średnioroczny wskaźnik cen towarów i usług konsumpcyjnych dla
                 gospodarstw domowych emerytów i rencistów
            - w poprzednim roku kalendarzowym,
             2)  w  terminie  do 9 roboczego dnia lutego każdego  roku  wskaźnik
               przeciętnego  wynagrodzenia w gospodarce narodowej  w  poprzednim
               roku kalendarzowym,
             3)  w  terminie  do  końca  lipca  wskaźnik  cen  towarów  i  usług
               konsumpcyjnych  ogółem w czerwcu bieżącego  roku  w  stosunku  do
               grudnia poprzedniego roku.
           2. Prezes Zakładu ogłasza, w formie komunikatu, w Dzienniku
            Urzędowym Rzeczypospolitej Polskiej "Monitor Polski" co najmniej na
            7 dni roboczych przed najbliższym terminem:
             1)  waloryzacji i waloryzacji dodatkowej, o których mowa w art.  88
               ust. 1 i w art. 91 ust. 1, należne od tego dnia kwoty:
               a) najniższej emerytury i renty,
               b) dodatku pielęgnacyjnego i dodatku dla sieroty zupełnej,
           2) waloryzacji, o której mowa w art. 88 ust. 1, obowiązujące od dnia
             1 marca  kwoty maksymalnych zmniejszeń obliczonych  zgodnie z
             art. 104  ust. 9.";
7) w art. 103:
   a) ust. 3 otrzymuje brzmienie:
     "3. Prawo do emerytury, renty z tytułu niezdolności do pracy lub renty
       rodzinnej, do której uprawniona jest jedna osoba, może ulec zawieszeniu
       również na wniosek emeryta lub rencisty.",
   b) uchyla się ust. 4;
8) po art. 107 dodaje się art. 107a w brzmieniu:
  "Art. 107a. 1. Jeżeli do renty rodzinnej uprawnionych jest więcej niż jedna
            osoba i jedna lub kilka z tych osób zgłosi wniosek o wyłączenie z
            kręgu osób uprawnionych do renty, prawo do renty rodzinnej ulegnie
            ponownemu ustaleniu z pominięciem tej osoby (osób).
         2. Wniosek, o którym mowa w ust. 1, jest okolicznością powodującą
           ustanie prawa do renty rodzinnej osób wymienionych w ust. 1. Przepis
           art. 134 ust. 1 pkt 1 i ust. 2 pkt 2 stosuje się odpowiednio.
         3. Ponowne ustalenie wysokości renty rodzinnej dla pozostałych osób
           uprawnionych do renty następuje od miesiąca, od którego wstrzymano
           wypłatę renty osobie, o której mowa w ust. 1.
         4. Na wniosek osoby, o której mowa w ust. 1, prawo do renty rodzinnej
           ulega ponownemu ustaleniu, nie wcześniej jednak niż od miesiąca
           zgłoszenia wniosku.";
9) w art. 133 w ust. 1 w pkt 1 na końcu dodaje się wyrazy "z zastrzeżeniem art.
  107a ust. 3,".
                                        
                                     Art. 2.
W ustawie z dnia 29 maja 1974 r. o zaopatrzeniu inwalidów wojennych i wojskowych
oraz ich rodzin (Dz.U. z 2002 r. Nr 9, poz. 87 i Nr 181, poz. 1515) w art. 64 po
wyrazach "107," dodaje się wyrazy "107a,".
                                     Art. 3.
W ustawie z dnia 10 grudnia 1993 r. o zaopatrzeniu emerytalnym żołnierzy
zawodowych oraz ich rodzin (Dz.U. z 2002 r. Nr 11, poz. 108 i Nr 74, poz. 676)
wprowadza się następujące zmiany:
1) w art. 5 dotychczasową treść oznacza się jako ust. 1 i dodaje się ust. 2 w
  brzmieniu:
     "2. Jeżeli w okresie między zwolnieniem ze służby żołnierza zawodowego a
       ustaleniem prawa do emerytury lub renty inwalidzkiej przypadały
       waloryzacje emerytur i rent inwalidzkich, przy ustalaniu podstawy
       wymiaru tych świadczeń uwzględnia się wszystkie kolejne waloryzacje
       przypadające w tym okresie.";
2) art. 6 otrzymuje brzmienie:
     "Art. 6. Emerytury i renty oraz podstawy ich wymiaru podlegają waloryzacji
          na zasadach i w terminach przewidzianych w ustawie z dnia 17 grudnia
          1998 r. o emeryturach i rentach z Funduszu Ubezpieczeń Społecznych
          (Dz.U. Nr 162, poz. 1118, z późn. zm.)[3], z tym że:
           1) waloryzacja, o której mowa w art. 88 tej ustawy, obejmuje
            emerytury i renty osób:
             a) którym prawo do świadczenia ustalono przed dniem 1 marca,
             b)  które nabyły prawo do renty rodzinnej po żołnierzach zawodowych
               zmarłych nie później niż w ostatnim dniu lutego,
           2) dodatkowa waloryzacja, o której mowa w art. 91 tej ustawy,
            obejmuje emerytury i renty osób:
             a)  którym  prawo  do świadczenia ustalono przed terminem  kolejnej
               waloryzacji,
             b)  które nabyły prawo do renty rodzinnej po żołnierzach zawodowych
               zmarłych nie później niż w ostatnim dniu lutego następującego  po
               roku, w którym przeprowadzono dodatkową waloryzację.".
                                        
                                     Art. 4.
W ustawie z dnia 18 lutego 1994 r. o zaopatrzeniu emerytalnym funkcjonariuszy
Policji, Agencji Bezpieczeństwa Wewnętrznego, Agencji Wywiadu, Straży
Granicznej, Biura Ochrony Rządu, Państwowej Straży Pożarnej i Służby Więziennej
oraz ich rodzin (Dz.U. Nr 53, poz. 214, z późn. zm.)[4] wprowadza się następujące
zmiany:
1) w art. 5 po ust. 2 dodaje się ust. 3 w brzmieniu:
     "3. Jeżeli w okresie między zwolnieniem ze służby funkcjonariusza a
       ustaleniem prawa do emerytury lub renty inwalidzkiej przypadały
       waloryzacje emerytur i rent inwalidzkich, podstawę wymiaru tych
       świadczeń podwyższa się wskaźnikami wszystkich kolejnych waloryzacji
       przypadających w tym okresie.";
2) art. 6 otrzymuje brzmienie:
     "Art. 6. Emerytury i renty oraz podstawy ich wymiaru podlegają waloryzacji
          na zasadach i w terminach przewidzianych w ustawie z dnia 17 grudnia
          1998 r. o emeryturach i rentach z Funduszu Ubezpieczeń Społecznych
          (Dz.U. Nr 162, poz. 1118, z późn. zm.)[5], z tym że:
           1) waloryzacja, o której mowa w art. 88 tej ustawy, obejmuje
            emerytury i renty osób:
             a) którym prawo do świadczenia ustalono przed dniem 1 marca,
             b)  które  nabyły  prawo  do renty rodzinnej  po  funkcjonariuszach
               zmarłych nie później niż w ostatnim dniu lutego,
           2) dodatkowa waloryzacja, o której mowa w art. 91 tej ustawy,
            obejmuje emerytury i renty osób:
             a)  którym  prawo  do świadczenia ustalono przed terminem  kolejnej
               waloryzacji,
             b)  które  nabyły  prawo  do renty rodzinnej  po  funkcjonariuszach
               zmarłych nie później niż w ostatnim dniu lutego następującego  po
               roku, w którym przeprowadzono dodatkową waloryzację.".
                                        
                                     Art. 5.
W ustawie z dnia 13 października 1998 r. o systemie ubezpieczeń społecznych
(Dz.U. Nr 137, poz. 887, z późn. zm.)[6], w art. 28:
1) ust. 3a otrzymuje brzmienie:
     "3a. Należności z tytułu składek na ubezpieczenia społeczne ubezpieczonych
       będących równocześnie płatnikami składek na te ubezpieczenia mogą być w
       uzasadnionych przypadkach umarzane pomimo braku ich całkowitej
       nieściągalności.";
2) po ust. 3a dodaje się ust. 3b w brzmieniu:
     "3b. Minister właściwy do spraw zabezpieczenia społecznego określi, w
     drodze rozporządzenia, szczegółowe zasady umarzania, o którym mowa w
       ust. 3a, z uwzględnieniem przesłanek uzasadniających umorzenie, biorąc
       pod uwagę ważny interes osoby zobowiązanej do opłacenia należności z
       tytułu składek oraz stan finansów ubezpieczeń społecznych.".
                                        
                                     Art. 6.
W ustawie z dnia 30 sierpnia 2002 r. o restrukturyzacji niektórych należności
publicznoprawnych od przedsiębiorców (Dz.U. Nr 155, poz. 1287) w art. 11 w ust.
1 wyrazy "w terminie 6 miesięcy od dnia wejścia w życie ustawy" zastępuje się
wyrazami "w terminie 11 miesięcy od dnia otrzymania decyzji, o której mowa w
art. 18 ust. 1".
                                        
                                     Art. 7.
Ustawa wchodzi w życie z dniem 1 stycznia 2004 r., z wyjątkiem:
   1) art. 6, który wchodzi w życie z dniem ogłoszenia,
   2) art. 1 pkt 4, 5, 7-9 oraz art. 2 i 5, które wchodzą w życie po upływie 30
     dni od dnia ogłoszenia.
--------------------------------------------------------------------------------[1]
Niniejszą ustawą zmienia się ustawy: ustawę z dnia 29 maja 1974 r. o
 zaopatrzeniu  inwalidów wojennych i wojskowych oraz ich rodzin, ustawę  z  dnia
 10  grudnia  1993 r. o zaopatrzeniu emerytalnym żołnierzy zawodowych  oraz  ich
 rodzin,   ustawę   z  dnia  18  lutego  1994  r.  o  zaopatrzeniu   emerytalnym
 funkcjonariuszy Policji, Agencji Bezpieczeństwa Wewnętrznego, Agencji  Wywiadu,
 Straży  Granicznej, Biura Ochrony Rządu, Państwowej Straży  Pożarnej  i  Służby
 Więziennej  oraz ich rodzin, ustawę z dnia 13 października 1998 r.  o  systemie
 ubezpieczeń   społecznych  oraz  ustawę  z  dnia  30   sierpnia   2002   r.   o
 restrukturyzacji niektórych należności publicznoprawnych od przedsiębiorców.
[2]  Zmiany  ustawy zostały ogłoszone w Dz.U. z 1999 r. Nr 38, poz. 360,  Nr  70,
 poz.  774, Nr 72, poz. 801 i 802 i Nr 106, poz. 1215, z 2000 r. Nr 2, poz.  26,
 Nr  9, poz. 118, Nr 19, poz. 238, Nr 56, poz. 678 i Nr 84, poz. 948, z 2001  r.
 Nr  8,  poz.  64, Nr 27, poz. 298, Nr 85, poz. 924, Nr 89, poz. 968,   Nr  111,
 poz.  1194  i  Nr 154, poz. 1792 oraz z 2002 r. Nr 74, poz. 676, Nr  199,  poz.
 1673, Nr 200, poz. 1679, Nr 240, poz. 2054 i Nr 241, poz. 2074.
[3]  Zmiany  ustawy zostały ogłoszone w Dz.U. z 1999 r. Nr 38, poz. 360,  Nr  70,
 poz.  774, Nr 72, poz. 801 i 802 i Nr 106, poz. 1215, z 2000 r. Nr 2, poz.  26,
 Nr  9, poz. 118, Nr 19, poz. 238, Nr 56, poz. 678 i Nr 84, poz. 948, z 2001  r.
 Nr  8,  poz.  64, Nr 27, poz. 298, Nr 85, poz. 924, Nr 89, poz. 968,   Nr  111,
 poz.  1194 i Nr 154, poz. 1792, z 2002 r. Nr 74, poz. 676,  Nr 199, poz.  1673,
 Nr  200, poz. 1679 i Nr 240, poz. 2054 i Nr 241, poz. 2074 oraz z 2003 r. Nr …,
 poz. …
[4] Zmiany ustawy zostały ogłoszone w Dz.U. z 1995 r. Nr 4, poz. 17, z 1997 r. Nr
 28,  poz. 153, z 1998 r. Nr 162, poz. 1118, z 1999 r. Nr 106, poz. 1215, z 2000
 r.  Nr 122, poz. 1313, z 2001 r. Nr 27, poz. 298 i Nr 81, poz. 877 oraz z  2002
 r. Nr 74, poz. 676.
[5]  Zmiany  ustawy zostały ogłoszone w Dz.U. z 1999 r. Nr 38, poz. 360,  Nr  70,
 poz.  774, Nr 72, poz. 801 i 802 i Nr 106, poz. 1215, z 2000 r. Nr 2, poz.  26,
 Nr  9, poz. 118, Nr 19, poz. 238, Nr 56, poz. 678 i Nr 84, poz. 948, z 2001  r.
 Nr  8,  poz.  64, Nr 27, poz. 298, Nr 85, poz. 924, Nr 89, poz. 968,   Nr  111,
 poz.  1194  i Nr 154, poz. 1792, z 2002 r. Nr 74, poz. 676, Nr 199, poz.  1673,
 Nr  200, poz. 1679, Nr 240, poz. 2054 i Nr 241, poz. 2074 oraz z 2003 r. Nr  …,
 poz. …
[6]   Zmiany ustawy zostały ogłoszone w Dz.U. z 1998 r. Nr 162, poz. 1118 i 1126,
 z  1999 r. Nr 26, poz. 228, Nr 60, poz. 636, Nr 72, poz. 802, Nr 78, poz. 875 i
 Nr  110,  poz. 1256, z 2000 r. Nr 9, poz. 118, Nr 95, poz. 1041, Nr  104,  poz.
 1104  i  Nr  119, poz. 1249, z 2001 r. Nr 8, poz. 64, Nr 27, poz. 298,  Nr  39,
 poz.  459, Nr 72, poz. 748, Nr 100, poz. 1080, Nr 110, poz. 1189, Nr 111,  poz.
 1194, Nr 130, poz. 1452 i Nr 154, poz. 1792 oraz z 2002 r. Nr 25, poz. 253,  Nr
 41,  poz. 365, Nr 74, poz. 676, Nr 155, poz. 1287, Nr 169, poz. 1387,  Nr  199,
 poz. 1673, Nr 200, poz. 1679 i Nr 241, poz. 2074.
