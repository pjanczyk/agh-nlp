



      Tekst ustawy przekazany do Senatu zgodnie z art. 48 regulaminu Sejmu
                                                                                
                                                                                
                                                                                
                                     USTAWA
                             z dnia 13 lipca 2000 r.
                                        
                o zmianie ustawy o zagospodarowaniu przestrzennym
                                        
                                     Art. 1.
W ustawie z dnia 7 lipca 1994 r. o zagospodarowaniu przestrzennym (Dz.U. z 1999
r. Nr 15, poz. 139, Nr 41, poz. 412 i Nr 111, poz. 1279 oraz z 2000 r. Nr 12,
poz. 136) wprowadza się następujące zmiany:
1) w art. 10:
   a) w ust. 1 w pkt 1 po wyrazie "zagospodarowania," dodaje się wyrazy "w tym
     tereny, które mogą być przeznaczone pod budowę obiektów handlowych o
     powierzchni sprzedażowej powyżej 1 000 m{2} - w gminach o liczbie
     mieszkańców do 20 000, oraz o powierzchni sprzedażowej powyżej 2 000 m{2}
     - w gminach o liczbie mieszkańców ponad 20 000,",
   b) ust. 2 otrzymuje brzmienie:
     "2. Do projektu miejscowego planu zagospodarowania przestrzennego zarząd
       gminy dołącza prognozę skutków wpływu ustaleń planu na środowisko
       przyrodnicze oraz, w przypadku ustalenia w planie terenów, które mogą
       być przeznaczone pod budowę obiektów handlowych, o których mowa w ust. 1
       pkt 1, prognozę skutków budowy tych obiektów dla rynku pracy,
       komunikacji, istniejącej sieci handlowej oraz zaspokojenia potrzeb i
       interesów konsumentów, a także opinię zarządu powiatu, zarządów gmin
       sąsiednich i powiatowego (miejskiego) rzecznika konsumentów, dotyczącą
       budowy tego obiektu.";
2) w art. 13 w ust. 1 w pkt 4 kropkę na końcu zastępuje się przecinkiem i
  dodaje się pkt 5 w brzmieniu:
     "5) dla obszaru, na którym przewiduje się budowę obiektów handlowych, o
       których mowa w art. 10 ust. 1 pkt 1.";
3) w art. 18 w ust. 2 w pkt 6 wyrazy "prognozę, o której mowa" zastępuje się
  wyrazami "prognozy, o których mowa";
4) w art. 22 w ust. 1 po wyrazach "o których mowa w" dodaje się wyrazy "art. 10
  ust. 2 i";
5) po art. 31 dodaje się art. 31a w brzmieniu:
      "Art. 31a. 1. Jeżeli w miejscowym planie zagospodarowania przestrzennego
             nie przeznaczono terenów pod budowę obiektów handlowych, o których
             mowa w art. 10 ust. 1 pkt 1, zarząd gminy może dokonać analizy
             terenów przeznaczonych w tym planie pod usługi i handel w zakresie
             możliwości ich wykorzystania pod budowę tych obiektów. Analizy
             dokonuje się na podstawie prognozy skutków budowy obiektów, o
             których mowa w art. 10 ust. 1 pkt 1, dla rynku pracy, komunikacji,
             istniejącej sieci handlowej oraz zaspokojenia potrzeb i interesów
             konsumentów.
         2. Zarząd gminy jest obowiązany do dokonania analizy, o której mowa w
           ust. 1, jeżeli został złożony wniosek o wydanie decyzji o warunkach
           zabudowy i zagospodarowania terenu pod budowę obiektu handlowego
           określonego w art. 10 ust. 1 pkt 1 albo dla zmiany sposobu
           użytkowania obiektu budowlanego z przeznaczeniem na taki obiekt.
         3. Analizę wraz z prognozą zarząd gminy przekazuje radzie gminy ze
           stosownym wnioskiem. Wniosek może dotyczyć w szczególności zmiany
           miejscowego planu zagospodarowania przestrzennego, polegającej na
           wprowadzeniu zakazu budowy obiektów handlowych, o których mowa w
           art. 10 ust. 1 pkt 1.
         4. Jeżeli rada gminy, w terminie 2 miesięcy od dnia złożenia wniosku
           przez zarząd gminy, podejmie uchwałę o przystąpieniu do zmiany
           miejscowego planu zagospodarowania przestrzennego, przepis art. 45
           ust. 1 stosuje się odpowiednio.";
6) art. 43 otrzymuje brzmienie:
     "Art. 43. Nie można odmówić ustalenia warunków zabudowy i zagospodarowania
           terenu, jeżeli zamierzenie jest zgodne z przepisami prawa i
           ustaleniami miejscowego planu zagospodarowania przestrzennego, z
           zastrzeżeniem art. 2 ust. 2.".
     
                                     Art. 2.
Do spraw wszczętych i niezakończonych decyzją ostateczną przed dniem wejścia w
życie ustawy stosuje się jej przepisy.
                                     Art. 3.
Ustawa wchodzi w życie po upływie 14 dni od dnia ogłoszenia.
