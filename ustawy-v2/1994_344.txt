



                                    
Dz.U. z 1994 r. Nr 76, poz. 344
                                USTAWA
                       z dnia 10 czerwca 1994 r.
                                    
                       o zamówieniach publicznych
                                    
                                    
                               Rozdział 1
                            Przepisy ogólne
                                    
                                Art. 1.
Ustawa określa zasady, formy i tryb udzielania zamówień publicznych, organ 
właściwy w sprawach o zamówienia publiczne, a także tryb rozpatrywania protestów
i odwołań złożonych w toku postępowania o udzielenie zamówienia 
publicznego.
                                Art. 2.
Ilekroć w ustawie jest mowa o:
    1) "robotach budowlanych" - należy przez to rozumieć wszelkie prace 
      polegające na wykonaniu, montażu, remoncie albo rozbiórce obiektu 
      budowlanego lub jego części oraz urządzeń reklamowych, dzieł plastycznych
      i innych urządzeń wpływających na wygląd obiektu budowlanego,
    2) "dostawach" - należy przez to rozumieć dostarczanie zamawiającemu 
      surowców, produktów, sprzętu, jak również innych rzeczy i dóbr,
    3) "usługach" - należy przez to rozumieć wszelkie prace, które nie są robotami
      budowlanymi ani dostawą,
    4) "zamówieniach publicznych", nazywanych dalej także "zamówieniami" 
      - należy przez to rozumieć zamówienia na roboty budowlane, dostawy 
      oraz wykonywanie usług, opłacane ze środków publicznych w całości 
      lub w części,
    5) "zamawiającym" - należy przez to rozumieć każdy podmiot udzielający 
      zamówienia publicznego na podstawie niniejszej ustawy,
    6) "krajowych dostawcach i wykonawcach" - należy przez to rozumieć 
      osoby fizyczne mające miejsce zamieszkania w kraju oraz osoby prawne
      i nie mające osobowości prawnej jednostki organizacyjne, utworzone
      zgodnie z przepisami prawa polskiego, mające siedzibę w kraju,
    7) "środkach publicznych" - należy przez to rozumieć środki pochodzące 
      z budżetu państwa lub budżetów jednostek samorządu terytorialnego, 
      przeznaczone na działalność bieżącą i inwestycyjną, środki pozostające 
      w dyspozycji państwowych funduszy celowych oraz środki kredytowe, 
      na które Skarb Państwa lub jednostka samorządu terytorialnego udzieliły
      poręczeń, gwarancji albo dofinansowały koszty obsługi kredytu, a 
      także przyznane na podstawie umów międzynarodowych środki pomocy
      zagranicznej, chyba że umowy te określają odmienne procedury 
      wykorzystania tych środków,
    8) "najkorzystniejszej ofercie" - należy przez to rozumieć ofertę z najniższą
      ceną przy takiej samej jakości przedmiotu zamówienia lub ofertę, 
      która przedstawia najkorzystniejszy bilans ceny, kosztów eksploatacji, 
      czasu wykonania lub dostawy oraz innych kryteriów opisanych w specyfikacji
      istotnych warunków zamówienia.
    
                                Art. 3.
 1. Ustawę stosuje się do zamówień na dostawy, wykonywanie usług i robót 
   budowlanych opłacanych w całości lub w części ze środków publicznych.
 2. Zamawiający nie może, w celu uniknięcia stosowania procedur udzielania 
   zamówień określonych ustawą, dzielić zamówienia na części oraz zaniżać 
   wartości zamówienia.
 
                                Art. 4.
 1. Ustawę stosuje się do zamówień publicznych udzielanych przez:
    1) państwowe jednostki budżetowe i zakłady budżetowe oraz gospodarstwa
      pomocnicze utworzone przy państwowych jednostkach budżetowych,
    2) państwowe fundusze celowe,
    3) jednostki samorządu terytorialnego,
    4) państwowe i komunalne jednostki organizacyjne, wykonujące zadania 
      o charakterze użyteczności publicznej, jeżeli dysponują środkami publicznymi,
    5) spółdzielnie, fundacje i stowarzyszenia, w zakresie, w jakim dysponują 
      środkami publicznymi.
 2. Rada Ministrów określa, w drodze rozporządzenia, szczególne zasady 
   udzielania zamówień publicznych ze względu na ochronę bezpieczeństwa 
   narodowego, ochronę tajemnicy państwowej, stan klęski żywiołowej lub 
   inny ważny interes państwa.
 3. Rada Ministrów może wskazać, w drodze rozporządzenia, inne podmioty 
   dysponujące środkami publicznymi, które obowiązane są stosować przepisy 
   ustawy.
                                Art. 5.
Jeżeli przedmiot zamówień leży w sferze zainteresowania wielu jednostek administracji
rządowej, Rada Ministrów może wyznaczyć jednostkę organizacyjną 
właściwą do prowadzenia postępowania o zamówienie i dokonania zamówienia 
wspólnego w imieniu tych jednostek.
                                Art. 6.
Ustawy nie stosuje się do:
    1) przyznawania na naukę środków budżetowych, będących w dyspozycji 
      Przewodniczącego Komitetu Badań Naukowych,
    2) zasad i trybu przyznawania dotacji ze środków publicznych, jeżeli dotacje
      te przyznawane są na podstawie ustaw.
    
                               Rozdział 2
                       Urząd Zamówień Publicznych
                                    
                                Art. 7.
Tworzy się Urząd Zamówień Publicznych, zwany dalej "Urzędem".
                                Art. 8.
 1. Centralnym organem administracji państwowej właściwym w sprawach zamówień
   publicznych w zakresie określonym ustawą jest Prezes Urzędu.
 2. Prezesa Urzędu powołuje i odwołuje Prezes Rady Ministrów.
 3. Prezes Urzędu podlega Prezesowi Rady Ministrów.
 
                                Art. 9.
 1. Do zakresu działania Prezesa Urzędu należy:
    1) zatwierdzanie wyboru trybu udzielania zamówienia publicznego innego 
      niż przetarg nieograniczony, zgodnie z art. 15 ust. 2,
    2) ustalanie i prowadzenie listy arbitrów rozpatrujących odwołania wniesione
      w postępowaniu o zamówienie publiczne, a także ogłaszanie listy
      arbitrów w Biuletynie Zamówień Publicznych,
    3) składanie Radzie Ministrów rocznego sprawozdania o funkcjonowaniu 
      systemu zamówień publicznych,
    4) opracowywanie projektów przepisów prawnych dotyczących zamówień 
      publicznych,
    5) upowszechnianie ogólnych warunków umów w sprawach o zamówienie 
      publiczne, wzorów umów lub regulaminów oraz wzorców postępowania
      o udzielenie zamówienia, a także doświadczeń dotyczących udzielania
      zamówień publicznych, we współdziałaniu z właściwymi ministrami,
    6) prowadzenie ewidencji zamówień publicznych, a w szczególności gromadzenie
      informacji o planach zamówień publicznych, zawartych 
      umowach oraz o realizacji zamówień publicznych,
    7) opracowywanie programów szkoleń dotyczących zamówień publicznych
      oraz organizowanie i inspirowanie szkoleń,
    8) współpraca międzynarodowa w sprawach związanych z zamówieniami 
      publicznymi.
 2. Prezes Urzędu może również:
    1) wnioskować do Rady Ministrów w sprawach wspólnych zamówień publicznych,
      przewidzianych w art. 5,
    2) żądać od zamawiających informacji o przebiegu procesu udzielania 
      zamówień publicznych i ich realizacji oraz udostępniania dokumentacji 
      dotyczącej zamówienia publicznego.
    
                                Art. 10.
 1. Organem doradczym i opiniodawczym Prezesa Urzędu jest Kolegium.
 2. Członków Kolegium powołuje i odwołuje Prezes Rady Ministrów na wniosek
   Prezesa Urzędu.
 
                                Art. 11.
 1. Ogłoszenia o zamówieniach publicznych przewidziane w ustawie ogłasza 
   się w Biuletynie Zamówień Publicznych wydawanym przez Prezesa Urzędu.
 2. Prezes Urzędu może ustanowić, w drodze zarządzenia, regionalne lub branżowe
   wydania Biuletynu, o którym mowa w ust. 1, oraz określić ich zakres,
   zasięg i warunki publikacji ogłoszeń.
                                    
                                Art. 12.
Organizację Urzędu określi statut nadany przez Prezesa Rady Ministrów.
                               Rozdział 3
                 Zasady udzielania zamówień publicznych
 
                                Art. 13.
Zamówienia publicznego udziela się w trybie:
    1) przetargu nieograniczonego,
    2) przetargu ograniczonego,
    3) przetargu dwustopniowego,
    4) negocjacji z zachowaniem konkurencji,
    5) zapytania o cenę,
    6) zamówienia z wolnej ręki.
    
                                Art. 14.
Podstawowym trybem udzielania zamówienia publicznego jest przetarg nieograniczony.
                                Art. 15.
 1. W postępowaniu o zamówienie publiczne, którego wartość nie przekracza 
   równowartości kwoty 20 000 ECU lub w którego finansowaniu udział środków
   publicznych nie przekracza równowartości kwoty 20 000 ECU, nie 
   jest obowiązkowy tryb przetargu nieograniczonego i nie stosuje się przepisów
   ustawy dotyczących publikacji ogłoszeń w Biuletynie Zamówień Publicznych,
   pisemności postępowania, protokołu postępowania, specyfikacji istotnych
   warunków zamówienia, terminów, wadium, protestów i odwołań.
 2. Wybór trybu innego niż przetarg nieograniczony przy zamówieniach, których
   wartość przekracza równowartość kwoty 200 000 ECU, wymaga zatwierdzenia
   Prezesa Urzędu.
 3. Rada Ministrów może, w drodze rozporządzenia, do dnia 30 września 
   określić obowiązującą od dnia 1 stycznia roku następnego wysokość kwot, 
   o których mowa w ust. 1 i 2.
 
                                Art. 16.
Zamawiający obowiązany jest do traktowania na równych prawach wszystkie 
podmioty ubiegające się o zamówienie publiczne i do prowadzenia postępowania
o udzielenie zamówienia w sposób gwarantujący zachowanie uczciwej 
konkurencji.
                                Art. 17.
 1. Przedmiot zamówienia określa się za pomocą obiektywnych cech technicznych
   i jakościowych, przy zastosowaniu Polskich Norm.
 2. Przedmiotu i warunków zamówienia nie wolno określać w sposób, który 
   mógłby utrudniać uczciwą konkurencję.
 3. Rada Ministrów może określać, w drodze rozporządzenia, dla poszczególnych
   rodzajów dostaw, usług i robót budowlanych kryteria oceny i wyboru 
   ofert.
 
                                Art. 18.
 1. Dostawcy i wykonawcy krajowi oraz zagraniczni uczestniczą w postępowaniu
   o zamówienie publiczne na równych zasadach, stosownie do przepisów 
   ustawy.
 2. Zamawiający może ograniczyć udział w postępowaniu o udzielenie zamówienia
   wyłącznie do dostawców lub wykonawców krajowych oraz zagranicznych
   mających oddział lub przedstawicielstwo w Polsce, jeżeli wartość 
   zamówienia nie przekracza kwoty, o której mowa w art. 15 ust. 1.
 3. Jeżeli przedmiotem zamówienia są usługi lub roboty budowlane na obszarze
   Polski, zamawiający może wymagać, aby całość prac objętych zamówieniem
   była wykonana przy wykorzystaniu podmiotów, surowców i produktów
   krajowych.
 4. O stosowaniu preferencji krajowych zamawiający informuje dostawców i 
   wykonawców rozpoczynając postępowanie o udzielenie zamówienia publicznego.
   Oświadczenie w sprawie preferencji nie może zostać później 
   zmienione.
 5. Zastosowanie preferencji krajowych następuje z uwzględnieniem zobowiązań
   wynikających z umów międzynarodowych zawartych przez Rzeczpospolitą
   Polską.
 6. Rada Ministrów określa, w drodze rozporządzenia:
    1) zakres i sposób stosowania preferencji krajowych przy udzielaniu zamówień
      publicznych, w tym preferencji, o których mowa w ust. 2 i 3,
    2) rodzaje dostaw, usług oraz robót budowlanych, przy których zamawianiu
      stosowanie preferencji krajowych jest obowiązkowe,
    3) szczegółowe zasady udzielania przez Prezesa Urzędu zgody na stosowanie
      lub odstąpienie od stosowania preferencji krajowych.
    
                                Art. 19.
 1. Z ubiegania się o udzielenie zamówienia publicznego wyklucza się:
    1) dostawców i wykonawców, którzy chociażby jednego z zamówień publicznych
      wykonywanych w ciągu ostatnich trzech lat przed wszczęciem 
      postępowania nie wykonali z należytą starannością,
    2) dostawców i wykonawców, w odniesieniu do których wszczęto postępowanie
      upadłościowe lub których upadłość ogłoszono,
    3) dostawców i wykonawców, którzy zalegają z uiszczaniem podatków, 
      opłat lub składek na ubezpieczenie społeczne, chyba że Minister Finansów,
      z ważnych względów społecznych lub gospodarczych, wyrazi 
      zgodę na ich udział w postępowaniu,
    4) osoby fizyczne, które prawomocnie skazano za przestępstwo popełnione
      w związku z postępowaniem o udzielenie zamówienia publicznego
      albo inne przestępstwo popełnione w celu osiągnięcia korzyści 
      majątkowych,
    5) osoby prawne, których urzędujących członków władz prawomocnie 
      skazano za przestępstwo popełnione w związku z postępowaniem o 
      udzielenie zamówienia publicznego albo inne przestępstwo popełnione 
      w celu osiągnięcia korzyści majątkowych.
 2. Wszczęcie postępowania o popełnienie przestępstw, o których mowa w 
   ust. 1 pkt 4 i 5, może stanowić podstawę wykluczenia z postępowania o 
   udzielenie zamówienia publicznego.
 
                                Art. 20.
W postępowaniu o udzielenie zamówienia publicznego nie mogą występować 
w imieniu zamawiających ani też wykonywać czynności związanych z postępowaniem
o zamówienie publiczne, a także być biegłymi osoby, które:
    1) pozostają w związku małżeńskim albo w stosunku pokrewieństwa lub 
      powinowactwa w linii prostej, pokrewieństwa lub powinowactwa w linii 
      bocznej do drugiego stopnia albo są związani z tytułu przysposobienia, 
      opieki lub kurateli z oferentem, jego zastępcą prawnym lub członkami 
      władz osób prawnych ubiegających się o udzielenie zamówienia,
    2) przed upływem trzech lat od daty wszczęcia postępowania pozostawały
      w stosunku pracy lub zlecenia z oferentem albo były członkami 
      władz osób prawnych ubiegających się o udzielenie zamówienia,
    3) pozostają z dostawcą lub wykonawcą w takim stosunku prawnym lub 
      faktycznym, że może to budzić uzasadnione wątpliwości co do ich bezstronności.
    
                                Art. 21.
 1. Wszelkie oświadczenia i zawiadomienia składane przez zamawiających i 
   dostawców lub wykonawców wymagają formy pisemnej, chyba że ustawa 
   stanowi inaczej.
 2. Jeżeli w postępowaniu o udzielenie zamówienia strony porozumieją się w 
   formie innej niż pisemna, treść przekazanej informacji musi zostać niezwłocznie
   potwierdzona na piśmie.
 
                                Art. 22.
 1. Z zastrzeżeniem ochrony praw własności intelektualnej oraz tajemnicy 
   handlowej, zamawiający może żądać od dostawców i wykonawców wyłącznie
   dokumentów niezbędnych do przeprowadzenia postępowania.
 2. Przystępując do udziału w postępowaniu o zamówienie publiczne prowadzonym
   w trybie innym niż zapytanie o cenę, każdy dostawca lub wykonawca
   składa oświadczenie, że:
    1) jest uprawniony do występowania w obrocie prawnym, zgodnie z wymaganiami
      ustawowymi,
    2) posiada uprawnienia niezbędne do wykonania określonych prac lub 
      czynności, jeżeli ustawy nakładają obowiązek posiadania takich uprawnień,
    3) posiada niezbędną wiedzę i doświadczenie, potencjał ekonomiczny i 
      techniczny, a także pracowników zdolnych do wykonania zamówienia,
    4) znajduje się w sytuacji finansowej zapewniającej wykonanie zamówienia,
    5) nie podlega wykluczeniu z postępowania na podstawie art. 19.
 3. W postępowaniu o zamówienie, którego wartość nie przekracza kwoty, o 
   której mowa w art. 15 ust. 1,  zamawiający może żądać od dostawców lub 
   wykonawców potwierdzenia spełniania warunków,  o których  mowa  w 
   ust. 2.
 4. W postępowaniu o zamówienie, którego wartość przekracza kwotę, o której
   mowa w art. 15 ust. 1, zamawiający żąda od dostawców lub wykonawców
   potwierdzenia spełniania warunków, o których mowa w ust. 2, oraz 
   oświadczenia, że nie pozostają w stosunku zależności lub dominacji w rozumieniu
   ustawy z dnia 22 marca 1991 r. - Prawo o publicznym obrocie 
   papierami wartościowymi i funduszach powierniczych (Dz.U.  z 1994 r.  
   Nr 58, poz. 239 i Nr 71, poz. 313) z innymi uczestnikami postępowania 
   lub zamawiającym albo osobami po stronie zamawiającego biorącymi 
   udział w postępowaniu.
 5. Wymagania dotyczące warunków, o których mowa w ust. 2, określa się jednakowo
   dla wszystkich dostawców i wykonawców.
 
                                Art. 23.
 1. Zamawiający może, przed ogłoszeniem przetargu lub zaproszeniem do 
   udziału w postępowaniu o zamówienie publiczne, przeprowadzić wstępną 
   kwalifikację dostawców lub wykonawców, zgodnie z warunkami wskazanymi
   w art. 22 ust. 2.
 2. Informację o wstępnej kwalifikacji ogłasza się w Biuletynie Zamówień Publicznych
   albo wysyła do dostawców lub wykonawców stosownie do przepisów
   określających tryb zaproszenia do udziału w postępowaniu o zamówienie,
   nie później niż miesiąc przed publikacją ogłoszenia o przetargu 
   lub wysłaniem zaproszeń do wzięcia udziału w postępowaniu o zamówienie.
 3. Informacja o wstępnej kwalifikacji zawiera:
    1) nazwę i adres zamawiającego,
    2) ilość, liczbę i rodzaj zamawianych dostaw, a w odniesieniu do robót 
      budowlanych rodzaj, zakres i lokalizację budowy,
    3) pożądany lub wymagany termin realizacji zamówienia publicznego,
    4) określenie warunków wymaganych od dostawców i wykonawców,
    5) określenie sposobu uzyskania formularza wstępnej kwalifikacji, o którym
      mowa w ust. 4,
    6) miejsce i termin składania wniosków o wstępną kwalifikację.
 4. Zamawiający przekazuje niezwłocznie, jednak nie później niż na 14 dni 
   przed terminem składania ofert, wszystkim zainteresowanym formularz 
   wstępnej kwalifikacji zawierający dane określone w ust. 3 oraz:
    1) opis sposobu przygotowywania wniosków o wstępną kwalifikację,
    2) opis kryteriów i sposobów dokonywania oceny spełniania warunków 
      wymaganych od dostawców i wykonawców,
    3) informację o dokumentach, jakich mają dostarczyć dostawcy i wykonawcy
      w celu wykazania, że spełniają wymagane warunki,
    4) nazwiska, stanowiska służbowe oraz sposób porozumiewania się z 
      pracownikami zamawiającego uprawnionymi do bezpośredniego kontaktowania
      się z dostawcami i wykonawcami.
 5. Zamawiający kwalifikuje do dalszego udziału w postępowaniu dostawców 
   lub wykonawców wyłącznie na podstawie warunków określonych w formularzu
   wstępnej kwalifikacji.
 6. Do dalszego udziału w postępowaniu o zamówienie publiczne dopuszczeni 
   są wyłącznie dostawcy lub wykonawcy, którzy zostali zakwalifikowani we 
   wstępnej kwalifikacji.
 7. Zamawiający zawiadamia niezwłocznie każdego dostawcę lub wykonawcę 
   o wynikach wstępnej kwalifikacji. Lista dostawców lub wykonawców dopuszczonych
   do dalszego postępowania jest jawna.
 
                                Art. 24.
 1. Kryteria oceny spełniania warunków wymaganych od dostawców i wykonawców
   nie podlegają zmianie w toku danego postępowania. Dotyczy to 
   także przypadków, w których zamawiający przeprowadza wstępną kwalifikację.
 2. Dostawcy lub wykonawcy zobowiązani są wykazać, że spełniają wymagane 
   warunki, w terminie określonym przez zamawiającego.
 3. Z postępowania prowadzonego bez wstępnej kwalifikacji nie można wykluczyć
   oferenta, który zobowiązał się przedstawić wymagane dokumenty 
   przed upływem terminu do składania ofert.
 4. Zamawiający wyklucza z postępowania dostawcę lub wykonawcę, jeżeli 
   stwierdzi, że dostarczone przez niego informacje istotne dla prowadzonego 
   postępowania są nieprawdziwe.
 
                                Art. 25.
 1. Podczas prowadzenia postępowania o zamówienie, zamawiający sporządza 
   protokół postępowania o zamówienie publiczne, zawierający:
    1) opis przedmiotu zamówienia,
    2) nazwisko lub firmę (nazwę) oraz adresy dostawców i wykonawców 
      ubiegających się o udzielenie zamówienia,
    3) informacje o spełnianiu warunków wymaganych od dostawców lub 
      wykonawców,
    4) cenę oraz inne istotne elementy każdej z ofert,
    5) streszczenie oceny i porównania złożonych ofert,
    6) uzasadnienie odrzucenia wszystkich ofert, jeżeli takie nastąpiło,
    7) ewentualne wskazanie przyczyn niezawarcia umowy w postępowaniu o 
      zamówienie przeprowadzonym w trybie innym niż przetarg nieograniczony,
    8) powody ograniczenia przetargu do niektórych dostawców lub wykonawców,
      jeżeli takie nastąpiło,
    9) powody zastosowania przez zamawiającego trybu dokonywania zamówienia
      innego niż przetarg nieograniczony,
   10) powody przeprowadzenia wstępnej kwalifikacji dostawców i wykonawców,
   11) uzasadnienie stosowania preferencji krajowych,
   12) informacje o wniesionych protestach i odwołaniach oraz ich rozstrzygnięciach,
   13) informacje dotyczące zawieszenia postępowania,
   14) informacje o powołaniu biegłych rzeczoznawców,
   15) wskazanie wybranej oferty, wraz z uzasadnieniem wyboru.
 2. Z zastrzeżeniem art. 27 pkt 1, protokoł jest jawny, z tym że części protokołu
   określone w ust. 1 pkt 3-7 i pkt 14 mogą być udostępnione po dokonaniu
   wyboru oferty lub po zakończeniu postępowania, jeżeli nie doszło 
   do wyboru oferty, dostawcom lub wykonawcom, którzy ubiegali się o 
   udzielenie zamówienia.
 3. Prezes Urzędu może określić, w drodze zarządzenia:
    1) wzór protokołu postępowania o zamówienie publiczne,
    2) dodatkowe wymagania, którym musi odpowiadać protokoł postępowania
      o zamówienie publiczne.
 4. Rada Ministrów określi, w drodze rozporządzenia, zakres i tryb przekazywania
   przez zamawiających Urzędowi informacji o planach zamówień publicznych,
   zawartych umowach, a także o ich realizacji.
 
                                Art. 26.
 1. W postępowaniu o zamówienie publiczne, o którym mowa w art. 15 ust. 1, 
   zamawiający obowiązany jest prowadzić dokumentację podstawowych 
   czynności związanych z postępowaniem,  zawierającą informacje określone 
   w art. 25 ust. 1 pkt 1, 2, 4, 5, 9 i 15.
 2. Po zakończeniu postępowania dokumentacja podstawowych czynności, o 
   której mowa w ust. 1, jest jawna dla dostawców i wykonawców, którzy 
   ubiegali się o udzielenie zamówienia.
                                Art. 27.
Zamawiający nie może ujawnić:
    1) informacji, których ujawnienie narusza ważny interes państwa, ważne 
      interesy handlowe stron oraz zasady uczciwej konkurencji,
    2) informacji związanych z przebiegiem badania, oceny i porównywania 
      treści złożonych ofert, z wyjątkiem informacji zamieszczonych w protokole.
                               Rozdział 4
             Przetarg nieograniczony i przetarg ograniczony
                                    
                                Art. 28.
 1. Przetarg jest organizowany przez zamawiającego w celu wyboru najkorzystniejszej
   oferty na wykonanie zamówienia publicznego.
 2. W przetargu nieograniczonym oferty mogą złożyć wszyscy dostawcy lub 
   wykonawcy, którzy chcą wziąć udział w przetargu, z zastrzeżeniem art. 23.
 3. Oferty w przetargu ograniczonym mogą złożyć jedynie dostawcy lub wykonawcy
   zaproszeni przez zamawiającego do składania ofert.
 
                                Art. 29.
 1. Zamawiający zaprasza do udziału w przetargu nieograniczonym zamieszczając
   ogłoszenie w miejscu publicznie dostępnym w swojej siedzibie oraz, 
   za pośrednictwem Prezesa Urzędu, w Biuletynie Zamówień Publicznych.
 2. Jeżeli ogłoszenie nie spełnia wymogów określonych w ustawie, Prezes 
   Urzędu odmawia zamieszczenia takiego ogłoszenia w Biuletynie Zamówień
   Publicznych.
 3. Zamawiający może także ogłosić organizację przetargu nieograniczonego 
   w prasie. Ogłoszenie to nie może być jednak skierowane do prasy przed 
   publikacją w Biuletynie Zamówień Publicznych.
 
                                Art. 30.
 1. Ogłoszenie o przetargu nieograniczonym zawiera co najmniej:
    1) nazwę i adres zamawiającego,
    2) ilość, liczbę i rodzaj zamawianych dostaw lub usług, a w odniesieniu 
      do robót budowlanych - rodzaj, zakres i lokalizację budowy,
    3) pożądany lub wymagany termin realizacji zamówienia publicznego,
    4) informację o warunkach wymaganych od dostawców i wykonawców,
    5) oświadczenie o stosowaniu preferencji krajowych,
    6) określenie sposobu uzyskania formularza zawierającego specyfikację 
      istotnych warunków zamówienia, a także cenę formularza, jeżeli jego 
      udostępnienie jest odpłatne,
    7) miejsce i termin składania ofert,
    8) miejsce i termin otwarcia ofert.
 2. Prezes Urzędu może określić, w drodze zarządzenia:
    1) wzór ogłoszenia o organizacji przetargu,
    2) dodatkowe informacje, które muszą być zawarte w ogłoszeniu.
    
                                Art. 31.
 1. Zamawiający obowiązany jest przekazać do publikacji w Dzienniku Urzędowym
   Wspólnot Europejskich ogłoszenia o postępowaniu o zamówienia 
   publiczne:
    1) na roboty budowlane, których wartość szacunkowa (bez podatku od 
      towarów i usług - VAT) wynosi nie mniej niż równowartość 5 000 000 
      ECU,
    2) dokonywane przez przedsiębiorstwa użyteczności publicznej o wartości 
      szacunkowej (bez podatku od towarów i usług - VAT) nie mniejszej 
      niż równowartość 400 000 ECU,
    3) inne niż określone w pkt 1 i 2, których wartość szacunkowa (bez podatku
      od towarów i usług - VAT) wynosi  nie  mniej  niż  równowartość
      200 000 ECU.
 2. W przypadkach, o których mowa w ust. 1, zamawiający obowiązany jest 
   przekazać do publikacji:
    1) ogłoszenie, o którym mowa w art. 30,
    2) ogłoszenie o udzieleniu zamówienia, o którym mowa w art. 50 ust. 2.
 3. Ogłoszenia, o których mowa w ust. 1, przekazuje się za pośrednictwem 
   Prezesa Urzędu.
 4. W szczególnie uzasadnionych przypadkach Prezes Urzędu może zwolnić 
   zamawiającego od obowiązków, o których mowa w ust. 1.
 
                                Art. 32.
Zamawiający może zorganizować przetarg ograniczony w przypadku, gdy:
    1) ze względu na specjalistyczny charakter zamówienia istnieje ograniczona
      liczba dostawców lub wykonawców mogących wykonać dane 
      zamówienie,
    2) koszty przeprowadzenia przetargu nieograniczonego byłyby niewspółmiernie
      wysokie w stosunku do wartości zamówienia.
    
                                Art. 33.
 1. W przypadku określonym w art. 32 pkt 1, zamawiający zaprasza do zgłoszenia
   zainteresowania udziałem w przetargu wszystkich znanych dostawców
   i wykonawców.
 2. W przypadku określonym w art. 32 pkt 2, zamawiający zaprasza do zgłoszenia
   zainteresowania udziałem w przetargu taką liczbę dostawców i wykonawców,
   która zapewni wybór najkorzystniejszej oferty, konkurencję 
   oraz sprawny przebieg postępowania o zamówienie publiczne, nie mniej 
   jednak niż czterech.
 3. W zaproszeniu do zgłoszenia zainteresowania udziałem w przetargu zawiera
   się co najmniej informacje określone w art. 30 ust. 1 pkt 1-5.
 4. Wyznaczony przez zamawiającego termin do zgłaszania zainteresowania 
   udziałem w przetargu nie może być krótszy niż 3 tygodnie od daty wysłania
   zaproszenia.
 5. Jeżeli wartość zamówienia przekracza kwotę, o której mowa w art. 15 ust. 
   2, zaproszenie do zgłaszania zainteresowania udziałem w przetargu ogłasza
   się w Biuletynie Zamówień Publicznych nie później niż na dwa tygodnie
   przed upływem terminu, o którym mowa w ust. 4.
 6. Po upływie terminu do zgłaszania zainteresowania przetargiem zamawiający
   zaprasza do udziału w przetargu taką liczbę dostawców i wykonawców, 
   która zapewni wybór najkorzystniejszej oferty, konkurencję oraz sprawny 
   przebieg postępowania o zamówienie publiczne, w tym wszystkich, którzy 
   zgłosili zainteresowanie udziałem w przetargu, nie mniej jednak niż czterech.
 7. Prezes Urzędu określi, w drodze zarządzenia, wzór zaproszenia do składania
   ofert.
 
                                Art. 34.
 1. Zamawiający przesyła dostawcy lub wykonawcy formularz zawierający specyfikację
   istotnych warunków zamówienia, nie później niż w ciągu tygodnia 
   od dnia zgłoszenia wniosku o przesłanie formularza.
 2. W razie organizacji przetargu ograniczonego, formularz zawierający specyfikację
   istotnych warunków zamówienia przesyła się łącznie z zaproszeniem
   do udziału w przetargu.
 3. W przypadkach, w których przeprowadzono wstępną kwalifikację, formularz
   zawierający specyfikację istotnych warunków zamówienia przesyła się 
   wszystkim zakwalifikowanym dostawcom lub wykonawcom.
 4. Cena, jakiej wolno żądać za formularz zawierający specyfikację istotnych 
   warunków zamówienia, może pokrywać jedynie koszty jego druku oraz 
   przesłania.
 
                                Art. 35.
 1. Specyfikacja istotnych warunków zamówienia zawiera:
    1) opis sposobu przygotowywania ofert,
    2) opis kryteriów i sposobów dokonywania oceny spełniania warunków 
      wymaganych od dostawców i wykonawców,
    3) informację o dokumentach, jakie mają dostarczyć dostawcy i wykonawcy
      w celu potwierdzenia spełniania wymaganych warunków,
    4) określenie przedmiotu zamówienia (w razie potrzeby również za pomocą
      planów, rysunków lub projektów), łącznie z wyszczególnieniem 
      wszelkich dodatkowych usług, które mają być wykonane w ramach 
      umowy,
    5) pożądany lub wymagany termin wykonania umowy,
    6) opis wszelkich innych niż cena kryteriów, którymi zamawiający będzie 
      się kierował przy wyborze oferty, wraz z podaniem znaczenia tych kryteriów,
    7) istotne dla zamawiającego postanowienia, które zostaną wprowadzone 
      do treści zawieranej umowy,
    8) opis odpowiednich części zamówienia, jeżeli dopuszczalne jest składanie
      ofert częściowych,
    9) opis sposobu obliczenia ceny oferty,
   10) w przetargach o charakterze międzynarodowym informacje dotyczące 
      walut obcych, w jakich mogą być prowadzone rozliczenia między zamawiającym
      a dostawcą lub wykonawcą,
   11) wszelkie wymagania, w szczególności kwotę, dotyczące wadium oraz 
      zabezpieczenia należytego wykonania umowy,
   12) wskazanie miejsca i terminu składania ofert,
   13) opis sposobu udzielania wyjaśnień dotyczących specyfikacji istotnych 
      warunków zamówienia publicznego oraz oświadczenie, czy zamierza 
      się zwołać zebranie dostawców i wykonawców,
   14) termin, do którego dostawca lub wykonawca będzie związany złożoną 
      ofertą,
   15) wskazanie miejsca i terminu otwarcia ofert,
   16) informacje o trybie otwarcia i oceny ofert,
   17) nazwiska, stanowiska służbowe oraz sposób porozumiewania się z pracownikami
      zamawiającego, uprawnionymi do bezpośredniego kontaktowania
      się z dostawcami i wykonawcami,
   18) wszelkie przyszłe zobowiązania dostawcy lub wykonawcy związane z 
      umową w sprawie zamówienia publicznego,
   19) pouczenie o środkach odwoławczych przysługujących dostawcy lub wykonawcy
      w toku postępowania o udzielenie zamówienia,
   20) informację o wszelkich formalnościach, jakie powinny zostać dopełnione
      po zakończeniu przetargu w celu zawarcia umowy,
   21) ogólne warunki umowy, wzór umowy albo regulamin, jeżeli zamawiający
      wymaga od oferenta, by zawarł z nim umowę na takich warunkach.
 2. Zamawiający obowiązany jest, w odniesieniu do robót budowlanych, posiadać
   dokumentację określającą przedmiot przetargu oraz kosztorys inwestorski.
 3. Minister Gospodarki Przestrzennej i Budownictwa określi, w drodze rozporządzenia,
   metody i podstawy sporządzania kosztorysu inwestorskiego.
 4. Prezes Urzędu może określić, w drodze zarządzenia, dla poszczególnych 
   rodzajów zamówień, wzory formularzy specyfikacji istotnych warunków 
   zamówienia oraz dodatkowe informacje, które muszą zawierać te formularze.
 
                                Art. 36.
 1. Dostawca lub wykonawca może zwrócić się do zamawiającego o wyjaśnienie
   specyfikacji istotnych warunków zamówienia. Zamawiający odpowiada 
   niezwłocznie na każde zapytanie.
 2. Zamawiający jednocześnie przesyła treść wyjaśnienia wszystkim dostawcom 
   i wykonawcom, którym doręczono specyfikację istotnych warunków zamówienia,
   bez ujawniania źródła zapytania.
 3. W szczególnie uzasadnionych przypadkach zamawiający może w każdym 
   czasie, przed upływem terminu do składania ofert, zmodyfikować treść 
   dokumentów zawierających specyfikację istotnych warunków zamówienia. 
   Dokonane w ten sposób uzupełnienie przekazuje się niezwłocznie wszystkim
   dostawcom oraz wykonawcom i jest dla nich wiążące.
 4. W razie zwołania przez zamawiającego zebrania wszystkich dostawców i 
   wykonawców w celu wyjaśnienia wątpliwości dotyczących specyfikacji istotnych
   warunków zamówienia, sporządza się protokoł zawierający zgłoszone
   na zebraniu zapytania o wyjaśnienie treści specyfikacji oraz odpowiedzi 
   na nie, bez wskazywania źródeł zapytań. Protokół z zebrania doręcza się 
   niezwłocznie dostawcom i wykonawcom, którym przesłano specyfikację.
 
                                Art. 37.
 1. Ofertę sporządza się w języku polskim.
 2. W szczególnie uzasadnianych przypadkach Prezes Urzędu, na wniosek 
   zamawiającego, może wyrazić zgodę na sporządzenie oferty w języku powszechnie
   używanym w handlu międzynarodowym.
                                Art. 38.
 1. Ofertę złożoną po terminie zwraca się bez otwierania.
 2. Wyznaczony przez zamawiającego termin składania ofert nie może być 
   krótszy niż:
    1) w przetargu nieograniczonym - 6 tygodni od daty ogłoszenia przetargu,
    2) w przetargu ograniczonym - 4 tygodni od daty wysłania zaproszeń do 
      udziału w przetargu.
 3. W uzasadnionych przypadkach, na wniosek zamawiającego, Prezes Urzędu 
   może wyrazić zgodę na wyznaczenie terminów krótszych niż wskazane w 
   ust. 2.
 
                                Art. 39.
 1. Zamawiający przedłuża termin składania ofert w celu umożliwienia dostawcom
   i wykonawcom uwzględnienia w przygotowanych ofertach otrzymanych
   wyjaśnień albo uzupełnień dotyczących specyfikacji istotnych warunków
   zamówienia.
 2. Na wniosek dostawcy lub wykonawcy, który nie jest w stanie złożyć oferty 
   w wyznaczonym terminie z powodu okoliczności od niego niezależnych, 
   zamawiający może przedłużyć termin składania ofert.
 3. Przedłużenie terminu składania ofert dopuszczalne jest tylko przed jego 
   upływem.
 4. O przedłużeniu terminu powiadamia się natychmiast każdego dostawcę lub 
   wykonawcę, któremu przesłano specyfikację istotnych warunków zamówienia.
 
                                Art. 40.
 1. Składający ofertę pozostaje nią związany przez czas określony w specyfikacji
   istotnych warunków zamówienia, jednak nie dłużej niż 90 dni. Bieg terminu
   rozpoczyna się wraz z upływem terminu składania ofert.
 2. Przed upływem terminu związania złożoną ofertą zamawiający może zwrócić
   się do dostawców i wykonawców o przedłużenie terminu o czas oznaczony.
 3. Odmowa przychylenia się do prośby zamawiającego ze strony dostawcy lub 
   wykonawcy nie powoduje utraty wadium.
 4. Zgoda dostawcy lub wykonawcy na przedłużenie okresu związania ofertą 
   dopuszczalna jest tylko z jednoczesnym przedłużeniem okresu ważności 
   wadium albo, jeżeli nie jest to możliwe, z wniesieniem nowego wadium 
   obejmującego przedłużony okres związania ofertą.
 5. Zmiany albo wycofanie oferty dokonane przez dostawcę lub wykonawcę 
   przed upływem terminu do składania ofert są skuteczne.
 
                                Art. 41.
 1. Dostawca lub wykonawca przystępujący do przetargu jest obowiązany 
   wnieść wadium w granicach 1-5% wartości przedmiotu zamówienia na zasadach
   określonych w specyfikacji istotnych warunków zamówienia.
 2. Wadium może być wnoszone w pieniądzu, obligacjach państwowych, poręczeniach
   instytucji kredytowych, a za zgodą zamawiającego - w akcjach 
   dopuszczonych do publicznego obrotu i notowań giełdowych, płatnych 
   okazicielowi książeczkach oszczędnościowych lub wekslach.
 3. W przypadku gdy koszty zorganizowania przetargu nie są znaczne, Prezes 
   Urzędu może, na wniosek zamawiającego, wyrazić zgodę na odstąpienie 
   od obowiązku wnoszenia wadium przez przystępujących do danego przetargu.
 
                                Art. 42.
 1. Zamawiający dokonuje zwrotu wadium z chwilą:
    1) upływu terminu określonego w art. 40 ust. 1,
    2) zawarcia umowy i wniesienia wymaganego zabezpieczenia należytego 
      wykonania umowy,
    3) zakończenia postępowania przetargowego bez wyboru oferty,
    4) wycofania oferty przed upływem terminu do składania ofert.
 2. Oferent, którego oferta została wybrana, traci wadium na rzecz zamawiającego,
   wyłącznie jeżeli:
    1) odmówi podpisania umowy na warunkach określonych w ofercie,
    2) odmówi wniesienia zabezpieczenia należytego wykonania umowy.
    
                                Art. 43.
 1. Oferty otwiera się w miejscu i terminie określonym w ogłoszeniu o przetargu.
 2. Oferenci mogą być obecni przy otwieraniu ofert.
 3. Firma (nazwa) i adres oferenta, którego oferta jest otwierana, a także cena
   oferty ogłaszane są osobom obecnym oraz niezwłocznie odnotowywane 
   w protokole postępowania przetargowego.
 4. Informacje, o których mowa w ust. 3, doręcza się oferentom, którzy nie byli
   obecni przy otwieraniu ofert, na ich wniosek.
                                    
                                Art. 44.
 1. W toku dokonywania oceny złożonych ofert zamawiający może żądać 
   udzielenia przez dostawców i wykonawców wyjaśnień dotyczących treści 
   złożonych przez nich ofert.
 2. Niedopuszczalne jest prowadzenie negocjacji między zamawiającym a oferentem,
   dotyczących złożonej oferty, oraz dokonywanie jakiejkolwiek 
   zmiany w treści złożonej oferty, w tym zwłaszcza zmiany ceny.
 3. Zamawiający poprawia oczywiste omyłki w tekście oferty, niezwłocznie 
   zawiadamiając o tym oferenta.
 
                                Art. 45.
Ofertę odrzuca się, jeżeli:
    1) nie odpowiada zasadom określonym w ustawie i nie spełnia wymagań 
      określonych w specyfikacji istotnych warunków zamówienia,
    2) oferent nie zgadza się na poprawienie oczywistej omyłki w tekście 
      oferty.
    
                                Art. 46.
 1. W przypadku złożenia mniej niż dwóch ważnych ofert lub odrzucenia 
   wszystkich ofert, przetarg unieważnia się, zawiadamiając niezwłocznie 
   wszystkich oferentów.
 2. W zawiadomieniu o unieważnieniu przetargu zamawiający podaje przyczyny
   unieważnienia, nie jest jednak obowiązany do szczegółowego uzasadnienia.
 
                                Art. 47.
Z tytułu odrzucenia ofert oferentom nie przysługują żadne roszczenia przeciwko
zamawiającemu.
                                Art. 48.
Przy dokonywaniu wyboru oferty stosuje się wyłącznie zasady i kryteria określone
w ustawie oraz w specyfikacji istotnych warunków zamówienia.
                                Art. 49.
Uwzględniając preferencje krajowe, jeżeli takie są stosowane, wybiera się ofertę
najkorzystniejszą.
                                Art. 50.
 1. O wyborze oferty zawiadamia się niezwłocznie pozostałych oferentów, 
   wskazując firmę (nazwę) i siedzibę tego, którego ofertę wybrano, oraz cenę.
 2. Ogłoszenie zawierające informacje, o których mowa w ust. 1, niezwłocznie 
   zamieszcza się w miejscu publicznie dostępnym w siedzibie zamawiającego.
 3. Jeżeli ogłoszenie o przetargu opublikowane zostało w Biuletynie Zamówień
   Publicznych, ogłoszenie, o którym mowa w ust. 2, publikuje się w 
   Biuletynie.
                                Art. 51.
 1. Jeżeli zamawiający dokona wyboru oferty zgodnie z przepisami ustawy, 
   obowiązany jest do zawarcia umowy w terminie nie krótszym niż 7 dni od 
   dnia ogłoszenia, o którym mowa w art. 50 ust. 2. 
 2. Zawiadomienie o wyborze oferty określające termin zawarcia umowy doręcza
   się niezwłocznie wybranemu oferentowi.
 
                                Art. 52.
Jeżeli oferent, którego oferta została wybrana, uchyla się od zawarcia umowy 
albo nie wnosi wymaganego zabezpieczenia należytego wykonania umowy, wybór
ofert przeprowadza się ponownie spośród ofert już złożonych, chyba że te 
pozostałe oferty zostały odrzucone lub upłynął termin, o którym mowa w art. 
40 ust. 1.
                                    
                                    
                               Rozdział 5
                         Przetarg dwustopniowy
                                    
                                Art. 53.
W przetargu dwustopniowym w pierwszym etapie dostawcy i wykonawcy składają
oferty wstępne bez podawania ceny, a zamawiający może żądać od dostawców
i wykonawców określenia parametrów przedmiotu zamówienia. Drugi 
etap jest przetargiem, którego zasięg jest ograniczony do wybranych oferentów 
i może być poprzedzony negocjacjami zamawiającego z oferentami.
                                Art. 54.
Przetarg dwustopniowy stosuje się w przypadku, gdy zachodzi jedna z następujących
okoliczności:
    1) nie można z góry określić szczegółowych cech technicznych i jakościowych
      zamawianych dostaw, usług lub robót budowlanych,
    2) z powodu specjalistycznego charakteru dostaw, usług lub robót budowlanych
      konieczne są negocjacje z dostawcami lub wykonawcami,
    3) przedmiotem zamówienia jest przeprowadzenie badań, eksperymentu, 
      sporządzenie opinii naukowej albo świadczenie innych wyspecjalizowanych
      usług.
    
                                Art. 55.
Do przetargu dwustopniowego stosuje się przepisy dotyczące przetargu nieograniczonego,
chyba że przepisy niniejszego rozdziału stanowią inaczej.
                                Art. 56.
 1. Ogłoszenie o organizacji przetargu dwustopniowego zawiera co najmniej:
    1) nazwę i adres zamawiającego,
    2) opis przedmiotu zamówienia, w tym wymaganych parametrów technicznych
      i innych, a w przypadku robót budowlanych - ich rodzaj i lokalizację,
    3) opis kryteriów, którymi zamawiający będzie się kierował przy wyborze 
      oferty, wraz z podaniem znaczenia tych kryteriów,
    4) termin i miejsce złożenia oferty wstępnej.
 2. W specyfikacji istotnych warunków zamówienia zamawiający może żądać 
   od dostawców i wykonawców określenia sposobu i czasu wykonania, parametrów
   technicznych, jakości oraz innych charakterystycznych cech dostaw,
   usług lub robót budowlanych.
 3. Prezes Urzędu może określić, w drodze zarządzenia, dodatkowe informacje,
   które muszą być zawarte w ogłoszeniu o organizacji przetargu dwustopniowego.
                                Art. 57.
Termin złożenia oferty wstępnej nie może być krótszy niż 6 tygodni od daty 
publikacji ogłoszenia o organizacji przetargu dwustopniowego.
                                Art. 58.
Zamawiający może prowadzić z każdym dostawcą lub wykonawcą negocjacje 
dotyczące treści złożonej przez niego oferty wstępnej, zachowując w tajemnicy 
treść prowadzonych negocjacji.
                                Art. 59.
Po złożeniu ofert wstępnych zamawiający może dokonać zmiany wymagań 
technicznych i jakościowych, określonych w specyfikacji istotnych warunków 
zamówienia, a także zmienić kryteria oceny złożonych ofert.
                                Art. 60.
O dokonanych zmianach specyfikacji istotnych warunków zamówienia zamawiający
informuje dostawców lub wykonawców w zaproszeniu do składania 
ofert ostatecznych.
                                Art. 61.
Do drugiego etapu przetargu zamawiający wybiera dostawców lub wykonawców,
których oferty spełniają określone w specyfikacji wstępnej wymagania, 
zapraszając ich do składania ofert ostatecznych zawierających cenę. W zaproszeniu
określa się miejsce i termin składania ofert ostatecznych.
                                Art. 62.
Dostawca lub wykonawca, który nie zamierza złożyć oferty ostatecznej, może 
wycofać się z przetargu, co nie powoduje przepadku wniesionego wadium.
                               Rozdział 6
               Inne tryby udzielania zamówień publicznych
                                    
                                Art. 63.
Negocjacje z zachowaniem konkurencji to tryb udzielenia zamówienia publicznego,
w którym zamawiający negocjuje warunki umowy w sprawie zamówienia 
z odpowiednią, zapewniającą konkurencję, liczbą dostawców lub wykonawców, 
nie mniejszą niż trzech.
                                Art. 64.
Negocjacje z zachowaniem konkurencji stosować można, gdy zachodzi jedna z 
następujących okoliczności:
    1) spełnione są warunki określone w art. 54,
    2) zachodzi pilna potrzeba udzielenia zamówienia w sytuacji, której 
      wcześniej nie można było przewidzieć, a nie wynikała ona z winy zamawiającego,
    3) wszczęto postępowanie przetargowe i nie wpłynęła wymagana liczba 
      ważnych ofert lub wszystkie oferty odrzucono, a można w sposób uzasadniony
      przypuszczać, że powtórny przetarg nie doprowadzi do zawarcia
      umowy.
       
                                Art. 65.
 1. Negocjacje z zachowaniem konkurencji mogą być poprzedzone wysłaniem 
   do dostawców lub wykonawców zaproszenia do składania ofert wstępnych.
 2. Zaproszenie do składania ofert wstępnych zawiera co najmniej dane określone
   w art. 56 ust. 1.
    
                                Art. 66.
 1. Wszelkie wymagania, wyjaśnienia i informacje, a także dokumenty związane
   z negocjacjami, dostarczane są dostawcom lub wykonawcom na równych
   zasadach.
 2. Prowadzone negocjacje mają charakter poufny. Żadna ze stron nie może 
   bez zgody drugiej strony ujawnić informacji technicznych i handlowych 
   związanych z negocjacjami.
 3. Po przeprowadzeniu negocjacji zamawiający zwraca się do wszystkich dostawców
   i wykonawców o złożenie ofert ostatecznych zawierających cenę i 
   wybiera ofertę najkorzystniejszą.
 4. Do negocjacji z zachowaniem konkurencji stosuje się odpowiednio przepisy
   art. 47-51.
 
                                Art. 67.
Zapytanie o cenę stanowi tryb udzielenia zamówienia publicznego, w którym 
zamawiający kieruje pytanie o cenę dostaw rzeczy lub usług do takiej liczby 
dostawców lub wykonawców, która zapewnia wybór najkorzystniejszej oferty, 
konkurencję i sprawny przebieg postępowania, nie mniej niż do czterech.
                                Art. 68.
Zapytanie o cenę może być stosowane, gdy przedmiotem zamówienia są dostawy
rzeczy lub usługi powszechnie dostępne o ustalonych standardach jakościowych.
                                Art. 69.
 1. Każdy z dostawców i wykonawców może zaproponować tylko jedną cenę i 
   nie może jej zmienić. Nie prowadzi się żadnych negocjacji w sprawie ceny.
 2. Zamawiający zawiera umowę w sprawie zamówienia z dostawcą lub wykonawcą,
   który zaoferował najniższą cenę.
 
                                Art. 70.
Zamówienie z wolnej ręki to tryb udzielenia zamówienia publicznego, w którym
zamawiający udziela zamówienia po rokowaniach tylko z jednym dostawcą 
lub wykonawcą.
                                Art. 71.
 1. Zamawiający może udzielić zamówienia z wolnej ręki tylko wtedy, gdy zachodzi
   jedna z następujących okoliczności:
    1) dokonuje zamówień dodatkowych, nie przekraczających 15% wartości 
      uprzedniego zamówienia, a zachodzi konieczność zachowania tych 
      samych norm, parametrów i standardów,
    2) zawiera umowę o przeprowadzenie badań, eksperymentu lub sporządzenie
      opinii naukowej,
    3) ze względu na szczególny rodzaj dostaw, usług lub robót budowlanych, 
      można je uzyskać tylko od jednego dostawcy lub wykonawcy,
    4) dokonuje zamówienia publicznego na twórcze prace projektowe oraz 
      na prace z zakresu działalności twórczej w dziedzinie kultury i sztuki,
    5) można skorzystać tyko z jednego dostawcy lub wykonawcy w wyniku 
      zastosowania dozwolonego zakresu preferencji krajowych,
    6) ze względu na szczególne okoliczności gospodarcze lub społeczne, 
      których zamawiający nie mógł przewidzieć, wymagane jest natychmiastowe
      wykonanie zamówienia.
 2. Rada Ministrów określi w drodze rozporządzenia zakres prac projektowych
   oraz tryb przeprowadzania konkursu na prace, o których mowa w 
   ust. 1 w pkt 4.
 
    
                               Rozdział 7
                 Umowy w sprawach zamówień publicznych
                                    
                                Art. 72.
Do umów w sprawach zamówień publicznych stosuje się przepisy Kodeksu cywilnego
i Kodeksu postępowania cywilnego, jeżeli przepisy niniejszej ustawy 
nie stanowią inaczej.
                                    
                                Art. 73.
Umowa w sprawie zamówienia publicznego zawarta zostaje z chwilą podpisania
jej przez obie strony.
                                Art. 74.
Umowy w sprawach zamówień publicznych wymagają formy pisemnej pod rygorem
nieważności, chyba że przepisy szczególne wymagają innej formy szczególnej.
                                Art. 75.
 1. Zamawiający może żądać od dostawcy lub wykonawcy zabezpieczenia należytego
   wykonania umowy.
 2. Zabezpieczenie, o którym mowa w ust. 1, może być wnoszone w pieniądzu,
   obligacjach państwowych, poręczeniach instytucji państwowych, gwarancjach
   bankowych, zastawach na papierach wartościowych emitowanych 
   lub gwarantowanych przez Skarb Państwa, a za zgodą zamawiającego w 
   akcjach dopuszczonych do obrotu i notowań giełdowych płatnych okazicielowi,
   książeczkach oszczędnościowych lub wekslach oraz poręczeniach 
   osób fizycznych lub osób prawnych. Zabezpieczenie nie może przekraczać 
   dwukrotnej wartości zastrzeżonych kar umownych lub 80% wartości zamówienia.
 3. Minister Gospodarki Przestrzennej i Budownictwa ustala, w drodze rozporządzenia,
   wartość robót budowlanych, co do których konieczne jest zabezpieczenie
   należytego wykonania umowy oraz, określa formy zabezpieczenia.
 
                                Art. 76.
 1. Zakazuje się zmian postanowień zawartej umowy oraz wprowadzania nowych
   postanowień do umowy, niekorzystnych dla zamawiającego, jeżeli 
   przy ich uwzględnieniu należałoby zmienić treść oferty, na podstawie której
   dokonano wyboru oferenta, chyba że konieczność wprowadzenia takich 
   zmian wynika z okoliczności, których nie można było przewidzieć w chwili 
   zawarcia umowy.
 2. Zmiana umowy dokonana z naruszeniem przepisu ust. 1, jest nieważna.
 3. Prezes Urzędu może wystąpić do sądu o stwierdzenie nieważności zmian, 
   o których mowa w ust. 1.
                                Art. 77.
W razie wystąpienia istotnej zmiany okoliczności powodującej, że wykonanie 
umowy nie leży w interesie publicznym, czego nie można było przewidzieć w 
chwili zawarcia umowy, zamawiający może odstąpić od umowy w terminie 
miesiąca od powzięcia wiadomości o powyższych okolicznościach. W takim 
wypadku dostawca lub wykonawca może żądać jedynie wynagrodzenia należnego
mu z tytułu wykonania części umowy.
                                Art. 78.
 1. W razie powstania sporu związanego z wykonaniem umowy w sprawie zamówienia
   publicznego, dostawca lub wykonawca zobowiązany jest wyczerpać
   drogę postępowania reklamacyjnego, kierując swoje roszczenia do 
   zamawiającego.
 2. Zamawiający obowiązany jest do pisemnego ustosunkowania się do roszczeń
   dostawcy lub wykonawcy w ciągu 21 dni od chwili zgłoszenia roszczeń.
 3. Jeżeli zamawiający odmówi uznania roszczenia lub nie udzieli odpowiedzi 
   na roszczenie w terminie, o którym mowa w ust. 2, dostawca lub wykonawca
   może zwrócić się do sądu powszechnego.
 
 
                               Rozdział 8
                          Protesty i odwołania
                                    
                                Art. 79.
 1. Dostawcom lub wykonawcom, których interes prawny doznał uszczerbku w 
   wyniku naruszenia przez zamawiającego określonych w ustawie zasad 
   udzielania zamówień, przysługują środki odwoławcze przewidziane w niniejszym
   rozdziale.
 2. Postępowaniu odwoławczemu nie podlega:
    1) wybór trybu postępowania w sprawie o udzielenie zamówienia publicznego,
    2) zastosowanie preferencji krajowych,
    3) odrzucenie wszystkich ofert.
    
                                Art. 80.
Wobec czynności podjętych przez zamawiającego w toku postępowania o zamówienie
publiczne dostawca lub wykonawca może złożyć umotywowany, pisemny
protest do zamawiającego.
                                Art. 81.
 1. W przypadku wniesienia protestu, aż do jego ostatecznego rozstrzygnięcia, 
   nie wolno zawrzeć umowy w sprawie zamówienia publicznego.
 2. W przypadku określonym w art. 64 pkt 2, przed ostatecznym rozstrzygnięciem
   protestu, Prezes Urzędu może wyrazić zgodę na zawarcie umowy.
                                Art. 82.
 1. Protest można wnieść w ciągu 7 dni od dnia, w którym dostawca lub wykonawca
   powziął lub mógł powziąć wiadomość o okolicznościach stanowiących
   podstawę jego wniesienia.
 2. Wniesienie protestu dopuszczalne jest tylko przed zawarciem umowy w 
   sprawie zamówienia publicznego.
 3. Zamawiający odrzuca protest wniesiony po terminie.
 
                                Art. 83.
 1. O złożeniu protestu zamawiający zawiadamia niezwłocznie dostawców i 
   wykonawców uczestniczących w danym postępowaniu.
 2. Uczestnikami postępowania dotyczącego protestu stają się też dostawcy i 
   wykonawcy uczestniczący w postępowaniu o zamówienie publiczne, którzy 
   przystąpią do postępowania protestacyjnego w terminie 3 dni od otrzymania
   zawiadomienia, o którym mowa w ust. 1.
 3. Dostawca lub wykonawca, który nie przystąpił do postępowania protestacyjnego,
   nie może następnie wnieść protestu powołując się na te same 
   okoliczności.
 
                                Art. 84.
 1. Zamawiający rozpatruje protest najpóźniej w ciągu 7 dni od jego wniesienia.
 2. W uzasadnieniu rozstrzygnięcia protestu zamawiający podaje przyczyny 
   rozstrzygnięcia oraz pouczenie o sposobie i terminie wniesienia środka 
   odwoławczego.
 3. W przypadku uwzględnienia protestu zamawiający powtarza oprotestowaną
   czynność.
 4. Brak rozpatrzenia protestu w przewidzianym terminie poczytuje się za jego
   oddalenie.
 
                                Art. 85.
 1. Po wniesieniu protestu zamawiający zawiesza postępowanie o udzielenie 
   zamówienia do czasu rozpatrzenia protestu, nie dłużej jednak niż na okres 
   7 dni, chyba że:
    1) protest jest oczywiście niezasadny,
    2) zamawiający albo inny dostawca, lub wykonawca mógłby ponieść 
      szkodę nieproporcjonalnie większą w stosunku do tej, która grozi 
      wnoszącemu protest,
    3) zawieszeniu postępowania sprzeciwia się ważny interes publiczny.
 2. Od rozstrzygnięcia o zawieszeniu postępowania o udzielenie zamówienia 
   odwołanie nie przysługuje.
 
                                Art. 86.
 1. Od rozstrzygnięcia protestu oraz w przypadku braku rozpatrzenia w terminie
   zainteresowanemu dostawcy lub wykonawcy przysługuje odwołanie.
 2. Odwołanie wnosi się do Prezesa Urzędu w terminie 3 dni od dnia doręczenia
   rozstrzygnięcia lub 7 dni od upływu terminu rozpatrzenia.
 
                                Art. 87.
Do postępowania odwoławczego stosuje się przepisy Kodeksu postępowania 
cywilnego o sądzie polubownym, jeżeli ustawa nie stanowi inaczej.
                                Art. 88.
Odwołanie rozpatruje zespół trzech arbitrów wybranych z listy arbitrów prowadzonej
przez Prezesa Urzędu, przy czym jednego arbitra wyznacza dostawca
lub wykonawca, który wniósł odwołanie, jednego zamawiający, a jednego 
Prezes Urzędu.
                                Art. 89.
 1. Równocześnie z wniesieniem odwołania dostawca lub wykonawca wyznacza
   arbitra.
 2. Prezes Urzędu niezwłocznie po wpłynięciu odwołania  wzywa zamawiającego
   do wyznaczenia arbitra w terminie 3 dni od dnia doręczenia wezwania.
 3. Jeżeli w wyznaczonym terminie uczestnik postępowania odwoławczego nie 
   wyznaczy arbitra, arbitra tego wyznaczy Prezes.
 4. Spośród wyznaczonych arbitrów Prezes Urzędu wskazuje przewodniczącego
   zespołu arbitrów.
 
                                Art. 90.
 1. Zespół arbitrów rozpatruje odwołanie w terminie 14 dni od jego złożenia.
 2. Rozpatrując odwołanie zespół arbitrów uwzględnia lub oddala odwołanie 
   oraz orzeka o kosztach postępowania.
 3. Uwzględniając odwołanie zespół arbitrów może:
    1) nakazać dokonanie lub powtórzenie czynności zamawiającego albo ją 
      unieważnić, z wyjątkiem podpisania umowy w sprawie zamówienia 
      publicznego,
    2) przerwać postępowanie w sprawie zamówienia publicznego.
                                Art. 91.
Uczestnicy postępowania ponoszą koszty postępowania stosownie do jego wyników.
                                Art. 92.
 1. Prezes Urzędu określa, w drodze zarządzenia: 
    1) regulamin postępowania przy rozpatrywaniu odwołań, 
    2) warunki wpisu na listę arbitrów i skreślenia z listy arbitrów.
 2. Prezes Urzędu wpisuje na listę arbitrów osoby wybrane spośród kandydatów
   zgłoszonych przez:
    1) Prezesa Urzędu,
    2) ministrów, kierowników urzędów centralnych i wojewodów,
    3) ogólnokrajowe organizacje samorządu terytorialnego i regionalne izby 
      obrachunkowe,
    4) stowarzyszenia zawodowe, samorządy gospodarcze i inne organizacje 
      gospodarcze.
                               Rozdział 9
                   Zmiany w przepisach obowiązujących
                  oraz przepisy przejściowe i końcowe
                                    
                                Art. 93.
W ustawie z dnia 7 października 1992 r. o regionalnych izbach obrachunkowych
(Dz.U. Nr 85, poz. 428) wprowadza się następujące zmiany:
    1) w art. 1 ust. 1 otrzymuje brzmienie:
       "1. Regionalne izby obrachunkowe, zwane dalej "izbami", powołane 
          są do kontroli gospodarki finansowej i zamówień publicznych 
          gmin, związków międzygminnych, innych komunalnych osób 
          prawnych i sejmików samorządowych.";
    2) w art. 13:
       a) w pkt 4 po wyrazach "za I półrocze" dodaje się wyrazy "oraz o 
         udzielonych zamówieniach publicznych",
       b) w pkt 5 po wyrazach "zlecanych gminom" dodaje się wyrazy "oraz 
         sprawozdaniach z realizacji zamówień publicznych";
    3) w art. 21 ust. 2 otrzymuje brzmienie:
       "2. O negatywnej opinii wydanej w sprawach określonych w art. 13 
          pkt 4 i 5 izba informuje właściwego wojewodę oraz Ministra Finansów
          i Prezesa Urzędu Zamówień Publicznych.".
       
                                Art. 94.
W ustawie z dnia 5 stycznia 1991 r. - Prawo budżetowe (Dz.U. z 1993 r. Nr 
72, poz. 344) wprowadza się następujące zmiany:
    1) w art. 42:
       a) skreśla się w ust. 1 pkt 5,
       b) skreśla się ust. 3;
    2) w art. 57 w ust. 1 pkt 14 otrzymuje brzmienie:
       "14) naruszenie zasad, formy i trybu postępowania przy udzielaniu 
           zamówień publicznych, ustalonych ustawą z dnia 10 czerwca 
           1994 r. o zamówieniach publicznych (Dz.U. Nr 76 poz. 344).".
       
       
                                Art. 95.
Do zamówień ze środków publicznych rozpoczętych przed dniem wejścia w 
życie ustawy, stosuje się przepisy dotychczasowe.
 
 
                                Art. 96.
W okresie od dnia 1 stycznia do dnia 31 grudnia 1995 r. organ stanowiący jednostki
samorządu terytorialnego może postanowić, że zamówienia publiczne 
dokonywane ze środków własnych udzielane są zgodnie z przepisami ustawy. 
Postanowienie to nie może być odwołane.
                                Art. 97.
Ustawa wchodzi w życie z dniem 1 stycznia 1995 r., z tym że:
    1) przepisy art. 7-12 i art. 92 wchodzą w życie z dniem ogłoszenia,
    2) przepisy art. 4 ust. 1 pkt 3 w części dotyczącej zamówień publicznych 
      finansowanych ze środków własnych oraz art. 31 wchodzą w życie z 
      dniem 1 stycznia 1996 r.
    
    
    
