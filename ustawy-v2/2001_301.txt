



Dz.U. z 2001 r. Nr 28, poz. 301
                                        
                                        
                                        
                                        
                                     USTAWA
                             z dnia 1 marca 2001 r.
                                        
                         o zmianie ustawy - Kodeks pracy
                                        
                                        
                                     Art. 1.
W ustawie z dnia 26 czerwca 1974 r. - Kodeks pracy (Dz.U. z 1998 r. Nr 21, poz.
94, Nr 106, poz. 668 i Nr 113, poz. 717, z 1999 r. Nr 99, poz. 1152, z 2000 r.
Nr 19, poz. 239, Nr 43, poz. 489, Nr 107, poz. 1127 i Nr 120, poz. 1268 oraz z
2001 r. Nr 11, poz. 84) wprowadza się następujące zmiany:
1) w art. 104{1} w § 1 skreśla się pkt 3;
2) art. 129 otrzymuje brzmienie:
  "Art. 129. § 1. Czas pracy nie może przekraczać 8 godzin na dobę i
            przeciętnie 40 godzin w pięciodniowym tygodniu pracy w przyjętym
            okresie rozliczeniowym nie przekraczającym 3 miesięcy, z
            zastrzeżeniem przepisów art. 129{4}, 132 § 2 i 4 oraz art. 142.
        § 2. Praca w granicach nie przekraczających 8 godzin na dobę i
           przeciętnie 40 godzin na tydzień w przyjętym okresie rozliczeniowym
           nie stanowi pracy w godzinach nadliczbowych.
        § 3. W razie rozwiązania umowy o pracę przed upływem okresu
           rozliczeniowego, pracownikowi przysługuje prawo do dodatkowego
           wynagrodzenia, obliczonego jak za pracę w godzinach nadliczbowych przy
odpowiednim stosowaniu przepisu § 2 - za czas przepracowany od
           początku okresu rozliczeniowego do dnia rozwiązania umowy o pracę.";
3) skreśla się art. 129{1}-129{3};
4) w art. 129{4} w § 1 wyrazy "42 godzin" zastępuje się wyrazami "40 godzin";
5) w art. 129{5} skreśla się wyrazy "129{2} i";
6) art. 129{7} otrzymuje brzmienie:
    "Art. 129{7}. Sposób ustalenia rozkładów czasu pracy, o którym mowa w art.
            129, 129{4} i 129{6}, określa się w układzie zbiorowym pracy lub w
            regulaminie pracy.";
7) w art. 132 w § 5 użyte dwukrotnie wyrazy "129{1} § 2 i 3" zastępuje się
  wyrazami "art. 129 § 2 i 3";
8) w art. 154 § 3 otrzymuje brzmienie:
     "§ 3. Dni wolnych od pracy, wynikających z rozkładu czasu pracy w
         pięciodniowym tygodniu pracy, nie wlicza się do urlopu.".
                                     Art. 2.
1. W okresie od dnia wejścia w życie ustawy do dnia 31 grudnia 2001 r.
  przeciętna tygodniowa norma czasu pracy w pięciodniowym tygodniu pracy nie
  może przekraczać 42 godzin w przyjętym okresie rozliczeniowym. Praca w
  granicach nie przekraczających 8 godzin na dobę i przeciętnie 42 godzin na
  tydzień w przyjętym okresie rozliczeniowym nie stanowi pracy w godzinach
  nadliczbowych.
2. W okresie od dnia 1 stycznia 2002 r. do dnia 31 grudnia 2002 r. przeciętna
  tygodniowa norma czasu pracy w pięciodniowym tygodniu pracy nie może
  przekraczać 41 godzin w przyjętym okresie rozliczeniowym. Praca w granicach
  nie przekraczających 8 godzin na dobę i przeciętnie 41 godzin na tydzień w
  przyjętym okresie rozliczeniowym nie stanowi pracy w godzinach nadliczbowych.
3. W celu zachowania przeciętnych tygodniowych norm czasu pracy w pięciodniowym
  tygodniu pracy, określonych w ust. 1 i 2, w okresie od dnia wejścia w życie
  ustawy do dnia 31 grudnia 2002 r. dobowy wymiar czasu pracy może być
  podwyższony, jeżeli jest to możliwe ze względu na organizację pracy, nie
  więcej niż do 10 godzin. Taka praca nie stanowi pracy w godzinach
  nadliczbowych.
4. Podwyższenie dobowego wymiaru czasu pracy przewidziane w ust. 3 nie dotyczy
  pracowników wymienionych w art. 129{5} Kodeksu pracy; za czas niewykonywania
  pracy z tego powodu pracownicy zachowują prawo do wynagrodzenia obejmującego
  pełny tygodniowy wymiar czasu pracy.
     
                                     Art. 3.
W systemie czasu pracy, o którym mowa w art. 129{4} § 1 Kodeksu pracy, czas
pracy nie może przekraczać w 2001 r. przeciętnie 42 godzin, a w roku 2002
przeciętnie 41 godzin - na tydzień w przyjętym okresie rozliczeniowym.
                                     Art. 4.
W systemie czasu pracy, o którym mowa w art. 132 § 2 Kodeksu pracy, w 2001 r.
stosuje się odpowiednio art. 2 ust. 1 zdanie drugie, a w 2002 r. stosuje się
odpowiednio art. 2 ust. 2 zdanie drugie.
                                        
                                     Art. 5.
Wprowadzenie norm czasu pracy przewidzianych w ustawie nie powoduje obniżenia
wysokości wynagrodzenia wypłacanego pracownikowi w stałej miesięcznej wysokości.
Składniki wynagrodzenia określone w inny sposób ulegają podwyższeniu w stopniu
zapewniającym zachowanie przez pracownika wynagrodzenia nie niższego niż
dotychczas otrzymywane.
                                        
                                     Art. 6.
Jeżeli obniżenie przeciętnej tygodniowej normy czasu pracy z 42 do 41 godzin
oraz z 41 do 40 godzin następuje w trakcie okresu rozliczeniowego, pracodawca
jest obowiązany rozliczyć czas pracy pracowników przepracowany do dnia obniżenia
normy. Przepis art. 129 § 3 Kodeksu pracy stosuje się odpowiednio.
                                        
                                     Art. 7.
Ustawa wchodzi w życie z pierwszym dniem miesiąca następującego po miesiącu
ogłoszenia tej ustawy.
