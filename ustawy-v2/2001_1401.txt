



Dz.U. z 2001 r. Nr 128, poz. 1401
                                                                                
                                        
                                        
                                        
                                        
                                     USTAWA
                            z dnia  25 lipca  2001 r.
                                        
       o wyrobie i rozlewie wyrobów winiarskich oraz obrocie tymi wyrobami
                                        
                                        
                                   Rozdział 1
                                 Przepisy ogólne
                                        
                                     Art. 1.
1. Ustawa reguluje zasady produkcji i rozlewu wyrobów winiarskich oraz obrotu
  tymi wyrobami, a także zasady wykonywania działalności gospodarczej w
  zakresie wyrobu i rozlewu wyrobów winiarskich.
2. Przepisów ustawy nie stosuje się do:
   1) wyrobów winiarskich wytworzonych domowym sposobem na własny użytek i
     nieprzeznaczonych do obrotu,
   2) soku winogronowego oraz moszczu gronowego i zagęszczonego moszczu
     gronowego przeznaczonych do produkcji soku winogronowego.
3. Ustawa nie narusza przepisów o warunkach zdrowotnych żywności i żywienia.
4. Zasady informowania o wyrobach winiarskich i ich oznakowania określają
  odrębne przepisy.
                                     Art. 2.
Użyte w niniejszej ustawie wyrażenia oznaczają:
   1) aromatyzacja - używanie przy wytwarzaniu wyrobów winiarskich jednego lub
     więcej, dozwolonych na podstawie odrębnych przepisów, ziół aromatycznych,
     przypraw korzennych lub naturalnych i identycznych z naturalnymi
     substancji aromatycznych,
   2) barwienie - używanie przy wytwarzaniu wyrobów winiarskich jednego lub
     więcej, dozwolonych na podstawie odrębnych przepisów, barwników, karmelu
     lub cukru palonego,
   3) cukier palony - produkt uzyskany wyłącznie w wyniku kontrolowanego
     ogrzewania sacharozy bez zasad, kwasów mineralnych lub innych dodatków
     chemicznych,
   4) nastaw - mieszaninę sporządzoną z owoców, moszczu, soku, koncentratu
     owocowego lub miodu pszczelego oraz wody i dozwolonych na podstawie
     odrębnych przepisów substancji słodzących, z ewentualnym dodatkiem
     pożywek, drożdży i kwasów spożywczych, poddawaną fermentacji alkoholowej,
   5) osad winiarski - pozostałości osadzające się w naczyniach z wyrobami
     winiarskimi po zakończeniu fermentacji alkoholowej, podczas składowania,
     po zakończeniu procesu technologicznego, po filtracji lub odwirowaniu, jak
     również pozostałości osadzające się w naczyniach z moszczami podczas
     składowania, po zakończeniu procesu technologicznego, po filtracji lub
     odwirowaniu tych produktów,
   6) świeże winogrona - owoce winorośli używane do produkcji wina gronowego,
     dojrzałe lub częściowo podsuszone, które mogą być rozgniecione lub
     wytłoczone oraz mogą spontanicznie wywoływać fermentację alkoholową,
   7) wytłoki winogronowe - pozostałości powstałe w wyniku tłoczenia świeżych
     winogron, sfermentowane lub niesfermentowane,
   8) cuvée - baza do wtórnej fermentacji - moszcz gronowy, wino gronowe,
     mieszanka moszczy gronowych lub win gronowych o różnych cechach
     charakterystycznych przeznaczona do przygotowania win gronowych
     musujących,
   9) tirage liqueur- syrop do wtórnej fermentacji - substancja dodawana
     podczas produkcji wina gronowego musującego do cuvée w celu rozpoczęcia
     wtórnej fermentacji alkoholowej, która jest sporządzona z moszczu
     gronowego, moszczu gronowego w trakcie fermentacji, zagęszczonego moszczu
     gronowego, rektyfikowanego moszczu gronowego lub sacharozy i wina
     gronowego,
  10) expedition liqueur - likier aromatyczno-smakowy - substancja dodawana
     podczas produkcji do win gronowych musujących w celu nadania im
     specyficznych właściwości i smaku, która składa się z sacharozy, moszczu
     gronowego, moszczu gronowego w trakcie fermentacji, rektyfikowanego
     zagęszczonego moszczu gronowego lub zagęszczonego moszczu gronowego, z
     ewentualnym dodatkiem destylatu winnego gronowego,
  11) rzeczywiste stężenie alkoholu w % objętościowych - liczba jednostek
     objętości czystego alkoholu zawarta, w temperaturze 20° C, w 100
     jednostkach objętości produktu w tej samej temperaturze,
  12) potencjalne stężenie alkoholu w % objętościowych - liczba jednostek
     objętości czystego alkoholu w temperaturze 20° C, którą można wyprodukować
     na drodze całkowitej fermentacji alkoholowej cukrów zawartych w 100
     jednostkach objętości produktu w tej samej temperaturze,
  13) całkowite stężenie alkoholu w % objętościowych - suma rzeczywistego i
     potencjalnego stężenia alkoholu w % objętościowych,
  14) naturalne stężenie alkoholu w % objętościowych - całkowite stężenie
     alkoholu w produkcie mierzone przed wzmocnieniem,
  15) zakwaszanie i odkwaszanie - czynności technologiczne stosowane w celu
     zmiany kwasowości wyrobów winiarskich,
  16) woda technologicznie niezbędna:
     a) woda niezbędna do korekty składu fermentowanych i aromatyzowanych
       napojów winiarskich lub
     b) woda niezbędna do przygotowania dozwolonych na podstawie odrębnych
       przepisów substancji dodatkowych,
  17) alkohol etylowy pochodzenia rolniczego - alkohol etylowy uzyskany z
     destylatu rolniczego wytworzonego w wyniku destylacji po fermentacji
     alkoholowej produktów pochodzenia rolniczego i po oczyszczeniu w procesie
     rektyfikacji,
  18) destylat owocowy - produkt wytworzony w wyniku destylacji
     przefermentowanego moszczu owocowego,
  19) destylat winny - produkt wytworzony w wyniku destylacji
     przefermentowanego moszczu gronowego,
  20) destylat z suszonych winogron - produkt otrzymany w wyniku destylacji
     przefermentowanego ekstraktu z suszonych winogron.
                                        
                                     Art. 3.
Wyrobami winiarskimi w rozumieniu ustawy są:
   1) fermentowane napoje winiarskie, w tym:
     a) wina owocowe będące napojami o rzeczywistym stężeniu alkoholu od 9% do
       18% objętościowych, otrzymanymi w wyniku fermentacji alkoholowej owoców
       ziarnkowych, pestkowych i jagodowych innych niż winogrona lub ich soków,
       również zagęszczonych, z dodatkiem do nastawu wody i substancji
       słodzących, o których mowa w art. 7 ust. 1, oraz z ewentualnym dodatkiem
       alkoholu,
     b) wina owocowe aromatyzowane będące napojami o rzeczywistym stężeniu
       alkoholu od 9% do 18% objętościowych, otrzymanymi z co najmniej 75% wina
       owocowego, poddanymi aromatyzacji naturalnymi lub identycznymi z
       naturalnymi substancjami aromatycznymi,
     c) "Wino Polskie" będące napojem o rzeczywistym stężeniu alkoholu od 9% do
       18% objętościowych, otrzymanym w wyniku fermentacji alkoholowej moszczu
       gronowego, zagęszczonego moszczu gronowego, soku winogronowego lub
       koncentratu soku winogronowego, z dodatkiem do nastawu wody i substancji
       słodzących, o których mowa w art. 7 ust. 1, oraz z ewentualnym dodatkiem
       alkoholu,
     d) "Wino Polskie aromatyzowane" będące napojem o rzeczywistym stężeniu
       alkoholu od 9% do 18% objętościowych, otrzymanym z co najmniej 75% "Wina
       Polskiego", poddanym aromatyzacji naturalnymi lub identycznymi z
       naturalnymi substancjami aromatycznymi,
     e) napoje winopochodne będące napojami o rzeczywistym stężeniu alkoholu od
       4,5% do 15% objętościowych, otrzymanymi z co najmniej 50% win owocowych
       (napoje winopochodne owocowe)lub co najmniej 50% miodu pitnego (napoje
       winopochodne miodowe), ewentualnie poddanymi aromatyzacji (napoje
       winopochodne aromatyzowane),
     f) napoje winopodobne będące napojami o rzeczywistym stężeniu alkoholu od
       9% do 15% objętościowych, różniącymi się od win owocowych i miodów
       pitnych mniejszym udziałem soków, otrzymanymi w wyniku fermentacji
       alkoholowej nastawów sporządzonych ze świeżych lub zagęszczonych soków
       owocowych lub miodu pszczelego, z dodatkiem wody i substancji
       słodzących, o których mowa w art. 7 ust. 1, oraz ewentualnie poddanymi
       aromatyzacji (napoje winopodobne aromatyzowane),
     g) miody pitne będące napojami o rzeczywistym stężeniu alkoholu od 9% do
       18% objętościowych, otrzymanymi w wyniku fermentacji alkoholowej wodnego
       roztworu miodu pszczelego (brzeczki miodowej), z ewentualnym dodatkiem
       ziół aromatycznych lub przypraw korzennych,
     h) napoje niskoalkoholowe będące napojami o rzeczywistym stężeniu alkoholu
       od 0,5% do 8,5% objętościowych, otrzymanymi metodą całkowitej lub
       częściowej fermentacji alkoholowej nastawów owocowych lub gronowych albo
       otrzymanymi z win gronowych lub win owocowych w wyniku częściowego
       usunięcia alkoholu wyłącznie metodami fizycznymi,
   2) aromatyzowane napoje winiarskie, w tym:
     a) aromatyzowane wina gronowe będące napojami o rzeczywistym stężeniu
       alkoholu od 14,5% do 22% objętościowych i całkowitym stężeniu alkoholu
       co najmniej 17,5% objętościowych, otrzymanymi z co najmniej 75% win
       gronowych, poddanymi aromatyzacji,
     b) aromatyzowane napoje winopochodne gronowe będące napojami o
       rzeczywistym stężeniu alkoholu od 7% do 14,5% objętościowych,
       otrzymanymi z co najmniej 50% win gronowych, poddanymi aromatyzacji oraz
       do których mogą być dodane smakowe substancje spożywcze,
     c) aromatyzowane koktajle winopodobne gronowe będące napojami o
       rzeczywistym stężeniu alkoholu 7% objętościowych, otrzymanymi z wina
       gronowego, moszczu gronowego lub obu tych substancji, bez dodatku
       alkoholu, poddanymi aromatyzacji oraz do których mogą być dodane smakowe
       substancje spożywcze,
   3) wyroby winiarskie gronowe, w tym:
     a) sok winogronowy będący niesfermentowanym, lecz mogącym podlegać
       fermentacji, ciekłym produktem o rzeczywistym stężeniu alkoholu nie
       wyższym niż 1% objętościowy, nadającym się do bezpośredniego spożycia,
       otrzymanym w wyniku obróbki świeżych winogron lub moszczu gronowego albo
       na drodze odtworzenia z zagęszczonego moszczu gronowego lub
       zagęszczonego soku winogronowego,
     b) zagęszczony sok winogronowy będący nieskarmelizowanym sokiem
       winogronowym o rzeczywistym stężeniu alkoholu nie wyższym niż 1%
       objętościowy, otrzymanym przez częściowe usunięcie wody z soku
       winogronowego, dokonane metodami innymi niż bezpośrednie nagrzewanie,
       w taki sposób aby wskazania refraktometru przy temperaturze 20° C nie
       były niższe niż 50,9% wagowo,
     c) moszcze gronowe będące produktami w stanie ciekłym, o rzeczywistym
       stężeniu alkoholu nie wyższym niż 1% objętościowy, otrzymanymi ze
       świeżych winogron należących do gatunku winorośli właściwej (Vitis
       vinifera L.) lub krzyżówek winorośli właściwej z innymi gatunkami,
       należącymi do rodzaju - winorośl (Vitis L.), w sposób naturalny lub przy
       pomocy procesów fizycznych - rozgniatania lub wytłaczania,
     d) octy winne będące produktami o kwasowości ogólnej wyrażonej jako kwas
       octowy nie niższej od 60 gramów na litr, otrzymanymi wyłącznie w wyniku
       fermentacji octowej wina gronowego,
     e) wina gronowe w trakcie fermentacji będące winami gronowymi, w których
       fermentacja alkoholowa nie zakończyła się i z których nie odseparowano
       osadu,
     f) wina gronowe o rzeczywistym stężeniu alkoholu od 8,5% do 18%
       objętościowych, otrzymane w wyniku całkowitej lub częściowej fermentacji
       alkoholowej świeżych winogron należących do gatunku winorośli właściwej
       (Vitis vinifera L.) lub krzyżówek winorośli właściwej z innymi
       gatunkami, należącymi do rodzaju - winorośl (Vitis L.), rozgniecionych
       lub nierozgniecionych albo z moszczu gronowego,
     g) wina gronowe likierowe o rzeczywistym stężeniu alkoholu od 15% do 22%
       objętościowych i całkowitym stężeniu alkoholu nie niższym niż 17,5%
       objętościowych, otrzymane z moszczu gronowego w trakcie fermentacji,
       wina gronowego lub mieszanki tych surowców,
     h) wina gronowe musujące o rzeczywistym stężeniu alkoholu od 8,5% do 18%
       objętościowych, otrzymane w wyniku pierwszej albo wtórnej fermentacji
       alkoholowej świeżych winogron należących do gatunku winorośli właściwej
       (Vitis vinifera L.) lub krzyżówek winorośli właściwej (Vitis vinifera
       L.) z innymi gatunkami należącymi do rodzaju - winorośl (Vitis L.),
       moszczu gronowego lub wina gronowego, zawierające naturalny dwutlenek
       węgla pochodzący z procesu fermentacji o ciśnieniu wynoszącym nie mniej
       niż 3 bary w temperaturze 200C, który po otwarciu butelki uchodzi,
       powodując perlenie się napoju,
     i) wina gronowe musujące gazowane o rzeczywistym stężeniu alkoholu od 8,5%
       do 18% objętościowych, otrzymane z win gronowych, zawierające całkowicie
       lub częściowo dodany dwutlenek węgla o ciśnieniu wynoszącym nie mniej
       niż 3 bary w temperaturze 200C, który po otwarciu butelki uchodzi,
       powodując perlenie się napoju,
     j) wina gronowe półmusujące o rzeczywistym stężeniu alkoholu od 7% do 18%
       objętościowych, otrzymane w wyniku pierwszej albo wtórnej fermentacji
       alkoholowej świeżych winogron należących do gatunku winorośli właściwej
       (Vitis vinifera L.) lub krzyżówek winorośli właściwej (Vitis vinifera
       L.) z innymi gatunkami należącymi do rodzaju - winorośl (Vitis L.),
       moszczu gronowego lub wina gronowego, pod warunkiem że surowce te mają
       całkowite stężenie alkoholu nie niższe niż 9% objętościowych,
       zawierające naturalny dwutlenek węgla pochodzący z procesu fermentacji o
       ciśnieniu wynoszącym od 1,0 do 2,5 bara w temperaturze 200C, który po
       otwarciu butelki uchodzi, powodując perlenie się napoju,
     k) wino gronowe półmusujące gazowane o rzeczywistym stężeniu alkoholu od
       7% do 18% objętościowych, otrzymane z win gronowych, zawierające
       całkowicie lub częściowo dodany dwutlenek węgla o ciśnieniu wynoszącym
       od 1,0 do 2,5 bara w temperaturze 200C, który po otwarciu butelki
       uchodzi, powodując perlenie się napoju.
                                        
                                     Art. 4.
Minister właściwy do spraw rynków rolnych określi w drodze rozporządzenia:
   1) szczególne rodzaje fermentowanych napojów winiarskich oraz szczegółowe
     wymagania organoleptyczne, fizyczne i chemiczne dla tych napojów,
   2) rodzaje moszczy gronowych i szczegółowe wymagania dla tych moszczy,
- z uwzględnieniem w szczególności przepisów Unii Europejskiej w tym zakresie.
                                        
                                   Rozdział 2
      Wytwarzanie i rozlewanie wyrobów winiarskich oraz obrót tymi wyrobami
                                        
                                     Art. 5.
1. Do produkcji wyrobów winiarskich, z zastrzeżeniem ust. 2, jest dozwolone
  dodanie następujących alkoholi:
   1) alkoholu etylowego pochodzenia rolniczego,
   2) destylatu owocowego, destylatu winnego lub destylatu z suszonych
     winogron.
2. Przepis ust. 1 nie dotyczy miodów pitnych, aromatyzowanych koktajli
  winopodobnych gronowych oraz wyrobów winiarskich gronowych innych niż wina
  gronowe likierowe.
                                        
                                     Art. 6.
1. Alkohole, o których mowa w art. 5 ust. 1, muszą spełniać następujące
  wymagania:
   1) brak posmaków i zapachów innych niż pochodzące z użytego surowca,
   2) minimalna zawartość alkoholu etylowego wynosi 96,0% objętościowych,
   3) maksymalny poziom:
     a) kwasowości - 1,5 grama kwasu octowego na hektolitr 100% objętościowych
       alkoholu,
     b) estrów - 1,3 grama, wyrażony jako octan etylowy na hektolitr 100%
       objętościowych alkoholu,
     c) aldehydów - 0,5 grama, wyrażony jako aldehyd octowy na hektolitr 100%
       objętościowych alkoholu,
     d) alkoholi wyższych - 0,5 grama, wyrażony jako dwumetylopropanol na
       hektolitr 100% objętościowych alkoholu,
     e) metanolu - 50 gramów na hektolitr 100% objętościowych alkoholu,
     f) suchej pozostałości po odparowaniu - 1,5 grama na hektolitr 100%
       objętościowych alkoholu,
     g) lotnych zasad azotowych - 0,1 grama azotu na hektolitr 100%
       objętościowych alkoholu,
   4) brak furfuralu (aldehydu furfurylowego).
2. Przepisu ust. 1 pkt 2 nie stosuje się podczas dodawania alkoholu do win
  gronowych likierowych, o których mowa w art. 18 ust. 2.
                                        
                                     Art. 7.
1. Przy produkcji wyrobów winiarskich mogą być stosowane wyłącznie następujące
  substancje słodzące:
   1) sacharoza w postaci cukru pół-białego, cukru białego, rafinowanego cukru
     białego,
   2) dekstroza,
   3) fruktoza,
   4) syrop glukozowy,
   5) cukier płynny,
   6) inwertowany cukier płynny,
   7) inwertowany syrop cukrowy,
   8) rektyfikowany zagęszczony moszcz gronowy,
   9) zagęszczony moszcz gronowy,
  10) świeży moszcz gronowy
  11) cukier palony,
  12) miód pszczeli,
  13) syrop "carob",
  14) inne naturalne substancje węglowodanowe, dozwolone na podstawie odrębnych
     przepisów, dające efekt podobny do substancji, o których mowa w pkt 1-13,
 - z zastrzeżeniem ust 3 i art. 24.
2. Słodzenie fermentowanych napojów winiarskich i aromatyzowanych napojów
  winiarskich może być wykonywane również innymi substancjami słodzącymi
  dozwolonymi na podstawie odrębnych przepisów.
3. Miody pitne mogą być dosładzane wyłącznie miodem pszczelim lub sacharozą.
                                        
                                     Art. 8.
1. W procesie produkcji fermentowanych i aromatyzowanych napojów winiarskich,
  jest dopuszczalne dodanie wody technologicznie niezbędnej do korekty składu
  tych napojów, pod warunkiem, że dodatek wody nie zmieni charakteru napoju, a
  także jest dopuszczalne użycie wody technologicznie niezbędnej do
  przygotowania dozwolonych na podstawie odrębnych przepisów substancji
  dodatkowych dodawanych po zakończeniu fermentacji alkoholowej.
2. Woda, o której mowa w ust. 1, musi spełniać wymagania, jakim powinna
  odpowiadać woda do picia i na potrzeby gospodarcze, określone w odrębnych
  przepisach.
3. Do win owocowych i miodów pitnych woda technologicznie niezbędna do korekty
  składu tych napojów nie może być dodana po zakończeniu procesu fermentacji
  alkoholowej.
4. Alkohol etylowy używany do rozpuszczania barwników, ziół aromatycznych i
  przypraw korzennych lub innych dozwolonych na podstawie odrębnych przepisów
  dodatków stosowanych w produkcji aromatyzowanych napojów winiarskich musi być
  wytworzony z surowców pochodzenia rolniczego i stosowany wyłącznie w dawkach
  niezbędnych do rozpuszczenia tych substancji.
                                        
                                     Art. 9.
Wino lub moszcz gronowy użyte do produkcji aromatyzowanego koktajlu
winopodobnego gronowego muszą występować w gotowym produkcie w ilości nie
mniejszej niż 50%.
                                        
                                    Art. 10.
1. Udział soku owocowego w nastawach win owocowych w przeliczeniu na soki
  surowe nie może być mniejszy niż:
   1) 40% objętościowych w przypadku jednorodnych nastawów porzeczkowych lub
     agrestowych,
   2) 60% objętościowych w przypadku jednorodnych nastawów jabłkowych lub
     truskawkowych,
   3) 75% objętościowych w przypadku jednorodnych nastawów winogronowych z
     zagęszczonych soków winogronowych lub winogron innych odmian
     niż należących do gatunku winorośli właściwej (Vitis vinifera L.),
   4) 20% objętościowych w przypadku soków z owoców aronii, róży, głogu,
     tarniny, rokitnika, berberysu, bzu czarnego lub borówki czernicy,
   5) 50% objętościowych w przypadku pozostałych jednorodnych nastawów
     owocowych.
2. Przepis ust. 1 stosuje się odpowiednio do nastawów mieszanych, z
  uwzględnieniem proporcjonalnego udziału poszczególnych soków.
                                        
                                    Art. 11.
1. W produkcji napojów winopodobnych udział soków w nastawach w przeliczeniu na
  soki surowe nie może być mniejszy niż:
   1) 20% objętościowych w przypadku jednorodnych nastawów porzeczkowych lub
     agrestowych,
   2) 30% objętościowych w przypadku jednorodnych nastawów jabłkowych lub
     truskawkowych,
   3) 45% objętościowych w przypadku jednorodnych nastawów winogronowych,
   4) 25% objętościowych w przypadku pozostałych jednorodnych nastawów
     owocowych.
2. Przepis ust. 1 stosuje się odpowiednio do nastawów mieszanych, z
  uwzględnieniem proporcjonalnego udziału poszczególnych soków.
                                        
                                    Art. 12.
W produkcji napojów winopodobnych z brzeczki miodowej udział miodu pszczelego
nie może być niższy niż 150 kilogramów miodu na 1000 litrów brzeczki.
                                        
                                    Art. 13.
1. W produkcji miodu pitnego dopuszcza się zastąpienie najwyżej 20% wagowo
  miodu pszczelego sacharozą, przyjmując, że 1 kilogram miodu pszczelego
  odpowiada 0,7 kilograma sacharozy.
2. W ramach dozwolonego dodatku sacharozy, o którym mowa w ust. 1, można dodać
  do półtoraka i dwójniaka spirytus rektyfikowany pochodzenia rolniczego, przy
  czym 1 litr spirytusu 100% odpowiada 1,7 kilograma sacharozy.
                                        
                                    Art. 14.
1. Do wyrobów winiarskich nie można dodawać pozostałości odwarowej, stanowiącej
  odpad w produkcji destylatów, a także jej koncentratów i produktów
  fermentacji.
2. Wyroby winiarskie nie mogą być wytwarzane z osadów winiarskich albo wytłoków
  winogronowych.
                                        
                                    Art. 15.
1. W produkcji fermentowanych i aromatyzowanych napojów winiarskich dopuszcza
  się:
   1) dosładzanie,
   2) dokwaszanie spożywczym kwasem organicznym,
   3) dodanie barwników lub karmelu,
   4) dodanie cukru palonego,
   5) dodanie soku owocowego lub zagęszczonego soku owocowego,
   6) dodanie dozwolonych na podstawie odrębnych przepisów naturalnych lub
     identycznych z naturalnymi substancji aromatycznych,
   7) dodanie alkoholu,
   8) dodanie wody technologicznie niezbędnej.
2. Przepis ust. 1:
   1) pkt 3 i 6 nie dotyczy miodu pitnego,
   2) pkt 6 nie dotyczy wina owocowego.
3. Do barwienia miodu pitnego można stosować wyłącznie cukier palony.
4. Miód pitny można doaromatyzować wyłącznie alkoholowym wyciągiem z ziół
  aromatycznych i przypraw korzennych.
                                        
                                    Art. 16.
1. Minimalne całkowite stężenie alkoholu w aromatyzowanych winach gronowych
  musi wynosić 17,5% objętościowych, z zastrzeżeniem ust. 2 i 3.
2. Minimalne całkowite stężenie alkoholu w aromatyzowanych winach gronowych
  wytrawnych musi wynosić 16% objętościowych.
3. Minimalne całkowite stężenie alkoholu w aromatyzowanych winach gronowych
  ekstra wytrawnych musi wynosić 15% objętościowych.
                                        
                                    Art. 17.
1. W produkcji wyrobów winiarskich gronowych jest zabronione:
   1) dodawanie wody, poza przypadkami, gdy jest to uzasadnione koniecznością
     zastosowania wody technologicznie niezbędnej do przygotowania dozwolonych
     na podstawie odrębnych przepisów substancji dodatkowych dodawanych po
     zakończeniu fermentacji alkoholowej,
   2) dodawanie alkoholu.
2. Przepisu ust. 1 pkt 2 nie stosuje się do świeżego moszczu gronowego z
  fermentacją powstrzymaną przez dodanie alkoholu, produkcji win gronowych
  likierowych oraz produkcji win gronowych musujących.
                                        
                                    Art. 18.
1. Wino gronowe likierowe może być produkowane wyłącznie z moszczu gronowego w
  trakcie fermentacji, wina gronowego lub mieszanki moszczu gronowego w trakcie
  fermentacji i wina gronowego, oraz musi mieć początkowe naturalne stężenie
  alkoholu co najmniej 12% objętościowych.
2. W produkcji win gronowych likierowych dodaje się:
   1) alkohol uzyskany w procesie destylacji wyrobów winiarskich gronowych
     łącznie z alkoholem z suszonych winogron, o rzeczywistym stężeniu alkoholu
     co najmniej 96% objętościowych lub
   2) destylat winny o rzeczywistym stężeniu alkoholu co najmniej 65%
     objętościowych i nie większym niż 86% objętościowych lub
   3) destylat z suszonych winogron o rzeczywistym stężeniu alkoholu co
     najmniej 52% objętościowych i nie większym niż 86% objętościowych.
3. W produkcji win gronowych likierowych składniki, o których mowa w ust. 2
  dodaje się wraz z:
   1) zagęszczonym moszczem gronowym lub
   2) mieszaniną jednego z składników, o których mowa w ust. 2, z moszczem
     gronowym w trakcie fermentacji.
4. Zwiększenie naturalnego stężenia alkoholu w % objętościowych win gronowych
  likierowych może nastąpić wyłącznie w wyniku stosowania składników, o których
  mowa w ust. 2 i 3.
                                        
                                    Art. 19.
Łączna zawartość dwutlenku siarki w winach gronowych likierowych po zakończeniu
produkcji nie może przekroczyć:
   1) 150 miligramów na litr gdy zawartość cukru jest niższa niż 5 gramów na
     litr,
   2) 200 miligramów na litr gdy zawartość cukru wynosi 5 gramów na litr albo
     jest wyższa.
                                        
                                    Art. 20.
Łączna zawartość dwutlenku siarki w winach gronowych innych niż wina gronowe
musujące i wina gronowe likierowe, z zastrzeżeniem art. 28 ust. 2, po
zakończeniu produkcji nie może przekroczyć:
   1) 160 miligramów na litr dla win gronowych czerwonych,
   2) 210 miligramów na litr dla win gronowych białych i różowych.
                                        
                                    Art. 21.
Po zakończeniu produkcji maksymalna zawartość kwasów lotnych nie może
przekraczać:
   1) 18 milirównoważników na litr w moszczu gronowym w trakcie fermentacji
     oraz winach gronowych białych i różowych,
   2) 20 milirównoważników na litr w winach gronowych czerwonych.
                                        
                                    Art. 22.
1. Wyroby winiarskie mogą być zakwaszane albo odkwaszane.
2. Zakwaszanie świeżych winogron, moszczu gronowego, moszczu gronowego w
  trakcie fermentacji i wina gronowego w trakcie fermentacji kwasem winowym
  jest dopuszczalne wyłącznie dawką nie wyższą niż 1,5 grama kwasu winowego na
  litr lub 20 milirównoważników na litr.
3. Zakwaszanie wina gronowego kwasem winowym jest dopuszczalne maksymalnie o
  2,5 grama kwasu winowego na litr lub 33,3 milirównoważników na litr.
4. Odkwaszanie wina gronowego jest dopuszczalne maksymalnie o 2,5 grama kwasu
  winowego na litr lub 33,3 milirównoważników na litr.
                                        
                                    Art. 23.
Wzmacniania naturalnego stężenia alkoholu moszczu gronowego w trakcie
fermentacji oraz wina gronowego w trakcie fermentacji można dokonać wyłącznie
poprzez dodanie:
   1) sacharozy poprzez "cukrzenie suche" albo
   2) zagęszczonego moszczu gronowego albo
   3) rektyfikowanego zagęszczonego moszczu gronowego,
   - oraz częściowe zagęszczanie łącznie z odwróconą osmozą.
                                        
                                    Art. 24.
1. Słodzenie win gronowych oraz win gronowych likierowych może nastąpić
  wyłącznie przy użyciu:
   1) moszczu gronowego mającego najwyżej to samo stężenie całkowite alkoholu w
     % objętościowych jak słodzone wino gronowe, jeżeli wino gronowe lub
     surowiec użyty do jego produkcji zostały poddane procesowi wzbogacania
     naturalnego stężenia alkoholu w % objętościowych,
   2) zagęszczonego moszczu gronowego lub rektyfikowanego zagęszczonego moszczu
     gronowego lub moszczu gronowego, pod warunkiem, że całkowite stężenie
     alkoholu w % objętościowych słodzonego wina gronowego nie zostanie
     zwiększone o więcej niż 2% objętościowo, jeżeli produkty, o których mowa w
     pkt 1, nie zostały poddane procesowi wzbogacania naturalnego stężenia
     alkoholu w % objętościowych.
2. Słodzenie importowanych win gronowych posiadających geograficzne oznaczenie
  miejsca pochodzenia ("psr") jest zabronione.
                                        
                                    Art. 25.
1. Dodanie tirage liqueur nie może spowodować zwiększenia całkowitego stężenia
  alkoholu cuvée o więcej niż 1,5% objętościowych.
2. Zwiększenie rzeczywistego stężenia alkoholu w % objętościowych mierzy się
  poprzez zbadanie różnicy między całkowitym stężeniem alkoholu cuvée w %
  objętościowych a całkowitym stężeniem alkoholu wina gronowego musującego
  przed dodaniem expedition liqueur.
3. W produkcji win musujących gronowych dodanie expedition liqueur nie może
  spowodować zwiększenia rzeczywistego stężenia alkoholu wina gronowego
  musującego o więcej niż 0,5% objętościowych.
4. W produkcji win gronowych musujących jest zabronione:
   1) słodzenie cuvée oraz jego składników,
   2) bezpośrednie wzmacnianie cuvée.
5. Cuvée może być zakwaszane albo odkwaszane.
6. Zakwaszanie lub odkwaszanie cuvée może być przeprowadzone najwyżej o 2,5
  grama na litr lub o 34 milirównoważników na litr kwasu winowego jedynie pod
  warunkiem, że naturalny poziom kwasowości produktów jest nie mniejszy niż 3
  gramy na litr lub 40 milirównoważników kwasu winowego.
7. Dwutlenek węgla zawarty w winie gronowym musującym może powstawać wyłącznie
  w wyniku fermentacji alkoholowej cuvée, z którego jest produkowane wino
  gronowe, z zastrzeżeniem, że fermentacja jest wywołana wyłącznie przez
  dodanie tirage liqueur i zachodzi w butelkach lub zamkniętych zbiornikach.
8. Przepis ust. 7 nie dotyczy win gronowych musujących otrzymanych bezpośrednio
  drogą fermentacji zachodzącej w butelkach lub zamkniętych zbiornikach z
  winogron, moszczu gronowego lub moszczu gronowego w trakcie fermentacji.
9. Czynności technologiczne wykonywane po zakończeniu fermentacji wina
  gronowego musującego nie mogą spowodować zwiększenia zawartości dwutlenku
  węgla w tym winie.
                                        
                                    Art. 26.
1. Wina gronowe musujące mogą być produkowane wyłącznie z cuvée o całkowitym
  stężeniu alkoholu nie mniejszym niż 8% objętościowych, a tirage liqueur,
  użyty do ich produkcji może składać się wyłącznie z:
   1) moszczu gronowego,
   2) moszczu gronowego w trakcie fermentacji,
   3) zagęszczonego moszczu gronowego,
   4) rektyfikowanego zagęszczonego moszczu gronowego lub sacharozy i wina
     gronowego,
2. Całkowite stężenie alkoholu wina gronowego musującego, włączając w to
  alkohol zawarty w dodanym expedition liqueur, nie może być mniejsze niż 9,5%
  objętościowo, a zawartość dwutlenku siarki ogółem nie może przekroczyć 235
  miligramów na litr.
                                        
                                    Art. 27.
Zabrania się produkowania lub wprowadzania do obrotu wyrobów winiarskich
gronowych uzyskanych z winogron odmian: "Noah", "Othello", "Isabelle",
"Jacquez", "Clinton", "Herbemont".
                                        
                                    Art. 28.
1. Zasady obrotu hurtowego i sprzedaży detalicznej wyrobów winiarskich
  określają odrębne przepisy, z zastrzeżeniem ust. 2 i 3.
2. Do obrotu mogą być wprowadzane tylko wyroby winiarskie spełniające wymagania
  określone w ustawie oraz importowane wina gronowe o kontrolowanej jakości,
  posiadające geograficzne oznaczenie miejsca pochodzenia ("psr"), w których
  łączna zawartość dwutlenku siarki może być wyższa od określonej w art. 20.
3. Przepisu ust. 2 nie stosuje się do wyrobów winiarskich produkowanych z
  przeznaczeniem wyłącznie na eksport, jeżeli odmienne wymagania wynikają z
  umów międzynarodowych albo zostały odmiennie określone przez odbiorcę tych
  wyrobów.
                                        
                                    Art. 29.
Minister właściwy do spraw rynków rolnych określi w drodze rozporządzenia:
   1) szczegółowy sposób produkcji:
     a) wyrobów winiarskich gronowych,
     b) fermentowanych napojów winiarskich,
   2) metody analiz wyrobów winiarskich do celów urzędowej kontroli pod
     względem jakości handlowej,
- z uwzględnieniem przepisów Unii Europejskiej w tym zakresie.
                                        
                                   Rozdział 3
     Zezwolenia na wykonywanie działalności gospodarczej w zakresie wyrobu i
                           rozlewu wyrobów winiarskich
                                        
                                    Art. 30.
1. Wykonywanie działalności gospodarczej w zakresie wyrobu lub rozlewu wyrobów
  winiarskich wymaga uzyskania zezwolenia, zwanego dalej "zezwoleniem".
2. Zezwolenie na wyrób wyrobów winiarskich może dotyczyć również rozlewu
  wytworzonych wyrobów.
                                        
                                    Art. 31.
Organem właściwym w sprawach wydania, odmowy wydania i cofnięcia zezwolenia jest
minister właściwy do spraw rynków rolnych, zwany dalej "organem zezwalającym".
                                        
                                    Art. 32.
1. Wniosek o wydanie zezwolenia, poza wymaganiami określonymi w przepisach o
  działalności gospodarczej, powinien ponadto zawierać informacje dotyczące:
   1) zdolności produkcyjnych posiadanych przez wnioskodawcę urządzeń
     technicznych w skali roku,
   2) rodzaju przerabianego surowca.
2. Do wniosku, o którym mowa w ust. 1, dołącza się:
   1) dokument potwierdzający tytuł prawny wnioskodawcy do obiektów
     budowlanych, w których ma być wykonywana działalność gospodarcza objęta
     wnioskiem,
   2) pozytywną opinię techniczno-technologiczną w zakresie wyrobu lub rozlewu
     wyrobów winiarskich, wydaną przez właściwego, ze względu na planowane
     miejsce wykonywania działalności gospodarczej, wojewódzkiego inspektora
     jakości handlowej artykułów rolno-spożywczych, potwierdzającą spełnianie
     przez przedsiębiorcę warunków, o których mowa w art. 33 ust. 1 pkt 1 i 2,
   3) zaświadczenia komendanta powiatowego Państwowej Straży Pożarnej,
     powiatowego inspektora sanitarnego oraz wojewódzkiego inspektora ochrony
     środowiska stwierdzające, że obiekty budowlane i urządzenia techniczne
     przeznaczone do wykonywania działalności gospodarczej objętej wnioskiem
     spełniają wymagania określone odpowiednio w przepisach o ochronie
     przeciwpożarowej, sanitarnych i o ochronie środowiska,
   4) zaświadczenia właściwego urzędu skarbowego oraz Zakładu Ubezpieczeń
     Społecznych stwierdzające, że wnioskodawca nie zalega wobec nich z
     wpłatami należności,
   5) zaświadczenie o niekaralności przedsiębiorcy będącego osobą fizyczną,
     ubiegającego się o zezwolenie lub członków zarządu osoby prawnej, za
     przestępstwa przeciwko mieniu i wiarygodności dokumentów.
                                        
                                    Art. 33.
1. Zezwolenie wydaje się, jeżeli:
1) przedsiębiorca dysponuje obiektami budowlanymi wyposażonymi w:
     a) zbiorniki do magazynowania i przechowywania wyrobów winiarskich,
       których całkowita pojemność technologiczna powinna wynosić co najmniej
       50% miesięcznej wielkości produkcji wyrobów winiarskich gronowych lub
       75% miesięcznej wielkości produkcji fermentowanych napojów winiarskich,
       a w przypadku rozlewu wyrobów winiarskich pojemność technologiczna
       zbiorników powinna wynosić co najmniej 25% miesięcznej wielkości
       rozlewu,
     b) urządzenia filtracyjne zapewniające uzyskanie wymaganej klarowności
       wyrobów winiarskich,
     c) urządzenia do przygotowywania opakowań jednostkowych, w szczególności
       urządzenia do ich mycia i dezynfekcji,
     d) urządzenia do napełniania opakowań jednostkowych,
  
   2) w obiektach produkcyjnych znajduje się laboratorium umożliwiające
     przeprowadzanie analiz fizykochemicznych produkowanych i rozlewanych
     wyrobów winiarskich w zakresie spełniania przez nie wymogów określonych w
     ustawie i przepisach wykonawczych,
   3) wniosek spełnia warunki określone w art. 32 ust. 1,
   4) do wniosku dołączono dokumenty, o których mowa w art. 32 ust. 2.
2. Warunki, o których mowa w ust. 1 pkt 1 lit. c) i d) nie dotyczą
  przedsiębiorców ubiegających się o uzyskanie zezwolenia na produkcję wyrobów
  winiarskich bez ich rozlewu do opakowań jednostkowych.
3. Zezwolenie określa w szczególności:
   1) rodzaj działalności gospodarczej objętej zezwoleniem,
   2) wielkość produkcji w skali roku, zgodną ze zdolnościami produkcyjnymi
     posiadanych przez przedsiębiorcę urządzeń technicznych,
   3) miejsce wykonywania działalności gospodarczej.
                                        
                                    Art. 34.
 W razie powzięcia przez organ zezwalający informacji lub stwierdzenia
okoliczności uzasadniających cofnięcie zezwolenia, organ ten wszczyna z urzędu
postępowanie w tej sprawie.
                                        
                                    Art. 35.
1. Przedsiębiorca, który uzyskał zezwolenie, oprócz wymagań określonych
  odrębnymi przepisami, jest obowiązany do:
   1) wdrożenia systemu wewnętrznej kontroli, obejmującego w szczególności:
     a) częstotliwość i sposób pobierania próbek do badań jakościowych,
     b) metody badań,
     c) sposób postępowania z produktami nie odpowiadającymi wymaganiom
       jakościowym,
   2) dysponowania planem zakładu obejmującym w szczególności pomieszczenia
     produkcyjne, magazynowe, socjalne i sanitarne, z zaznaczeniem:
     a) linii technologicznych,
     b) dróg przemieszczania surowców i produktów gotowych,
     c) stanowisk pracy,
   3) wyznaczenia osoby odpowiedzialnej za kontrolę jakości.
 2. W przypadku zakończenia działalności gospodarczej określonej w zezwoleniu
  przedsiębiorca jest obowiązany zawiadomić o tym, w terminie 14 dni, organ
  zezwalający.
                                        
                                   Rozdział 4
                                 Przepisy karne
                                        
                                    Art. 36.
1. Kto wyrabia lub rozlewa wyrób winiarski bez wymaganego zezwolenia
   - podlega grzywnie, karze ograniczenia wolności albo pozbawienia wolności do
    roku.
2. Kto dopuszcza się czynu określonego ust. 1, jeżeli czyn ten dotyczy wyrobów
  winiarskich znacznej wartości
   - podlega grzywnie, karze ograniczenia wolności albo pozbawienia wolności do
    lat 2.
                                        
                                    Art. 37.
Kto posiadając zezwolenie na wykonywanie działalności gospodarczej w zakresie
wyrobu lub rozlewu wyrobów winiarskich:
   1) nie wdrożył systemu kontroli wewnętrznej, nie dysponuje planem zakładu
     lub nie wyznaczył osoby odpowiedzialnej za kontrolę jakości,
   2) nie zawiadomił organu zezwalającego o zakończeniu działalności
     gospodarczej określonej w zezwoleniu, w terminie 14 dni od dnia
     zakończenia tej działalności,
   - podlega grzywnie.
                                        
                                    Art. 38.
 Kto:
   1) wyrabia wyrób winiarski niezgodnie w wymaganiami określonymi w art.
     5 - 27,
   2) wprowadza do obrotu importowany wyrób winiarski gronowy, w którym łączna
     zawartość dwutlenku siarki jest wyższa od określonej w art. 20, a wyrób
     ten nie jest wyrobem o kontrolowanej jakości, posiadającym geograficzne
     oznaczenie miejsca pochodzenia,
   - podlega grzywnie.
                                        
                                    Art. 39.
W przypadkach określonych w art. 36 sąd orzeka przepadek rzeczy stanowiących
przedmiot przestępstwa albo służących lub przeznaczonych do jego popełnienia,
choćby nie były własnością sprawcy.
                                        
                                   Rozdział 5
                   Przepisy zmieniające, przejściowe i końcowe
                                        
                                    Art. 40.
W ustawie z dnia 26 października 1982 r. o wychowaniu w trzeźwości i
przeciwdziałaniu alkoholizmowi (Dz.U. Nr 35, poz. 230, z 1984 r. Nr 34, poz.
184, z 1987 r. Nr 33, poz. 180, z 1989 r. Nr 35, poz. 192, z 1990 r. Nr 34, poz.
198 i Nr 73, poz. 431, z 1991 r. Nr 73, poz. 321 i Nr 94, poz. 419, z 1993 r. Nr
40, poz. 184, z 1996 r. Nr 127, poz. 593, z 1997 r. Nr 88, poz. 554, Nr 113,
poz. 732 i Nr 121, poz. 770, z 1998 r. Nr 106, poz. 668, z 2000 r. Nr 12, poz.
136 i Nr 120, poz.1268 oraz z 2001 r. Nr 60, poz. 610) w art. 46 ust. 1
otrzymuje brzmienie:
     "1) napojem alkoholowym w rozumieniu niniejszej ustawy jest produkt
       przeznaczony do spożycia zawierający alkohol etylowy pochodzenia
       rolniczego w stężeniu przekraczającym 0,5% objętościowych alkoholu.".
                                        
                                    Art. 41.
1. Zachowują ważność zezwolenia na wykonywanie działalności gospodarczej w
  zakresie wyrobu lub rozlewu wyrobów winiarskich wydane na podstawie przepisów
  dotychczasowych przed dniem wejścia w życie niniejszej ustawy.
2. Do wszczętych, a niezakończonych w dniu wejścia w życie ustawy postępowań w
  sprawach zezwoleń na wykonywanie działalności gospodarczej w zakresie wyrobu
  lub rozlewu wyrobów winiarskich, stosuje się przepisy dotychczasowe.
                                        
                                    Art. 42.
Traci moc ustawa z dnia 29 sierpnia 1997 r. o wyrobie i rozlewie wyrobów
winiarskich oraz obrocie tymi wyrobami (Dz.U. Nr 124, poz.783 oraz z 2001 r. Nr
5, poz. 44 i Nr 11 poz. 85).
                                        
                                    Art. 43.
Ustawa wchodzi w życie po upływie 12 miesięcy od dnia ogłoszenia.
                                        
