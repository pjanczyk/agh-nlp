



Dz.U. z 1995 r. Nr 83, poz. 420
                                USTAWA
                       z dnia 29 czerwca 1995 r.
                                    
                           o  obligacjach
                                    
                                    
                                Art. 1.
Ustawa określa zasady emisji, zbywania, nabywania i wykupu obligacji.
                                Art. 2.
 1. Obligacje mogą emitować:
    1) podmioty prowadzące działalność gospodarczą, posiadające osobowość 
      prawną,
    2) gminy, związki międzygminne (związki komunalne) oraz miasto stołeczne
      Warszawa,
    3) inne podmioty posiadające osobowość prawną, upoważnione do emisji 
      obligacji na podstawie innych ustaw,
    zwane dalej "emitentami".
 2. Banki emitują obligacje na zasadach określonych ustawą z dnia 31 stycznia 
   1989 r. - Prawo bankowe (Dz.U. z 1992 r. Nr 72, poz. 359, z 1993 r. Nr 6, 
   poz. 29, Nr 28, poz. 127, Nr 134, poz. 646 oraz z 1994 r. Nr 80, poz. 369), 
   a w zakresie w niej nie uregulowanym, mają odpowiednie zastosowanie 
   przepisy niniejszej ustawy.
 
                                Art. 3.
Przepisy ustawy nie mają zastosowania do obligacji emitowanych przez:
    1) Skarb Państwa,
    2) Narodowy Bank Polski.
                                Art. 4.
 1. Obligacja jest papierem wartościowym emitowanym w serii, w którym emitent
   stwierdza, że jest dłużnikiem właściciela obligacji (obligatariusza) i 
   zobowiązuje się wobec niego do spełnienia określonego świadczenia (wykupu
   obligacji).
 2. Świadczenie, o którym mowa w ust. 1, może mieć charakter pieniężny lub 
   niepieniężny.
 3. Świadczenie pieniężne polega na zapłacie należności głównej lub należności
   ubocznych (odsetek) w sposób i w terminach określonych w warunkach 
   emisji. Za należności uboczne uważa się również różnicę między ceną nominalną
   a ceną emisyjną obligacji.
 4. Świadczenie niepieniężne może w szczególności polegać na realizacji przyznanego
   obligatariuszowi:
    1) prawa do udziałów w przyszłych zyskach emitenta,
    2) prawa do zamiany obligacji na akcje spółki będącej emitentem tych 
      obligacji (obligacje zamienne),
    3) prawa pierwszeństwa do objęcia emitowanych w przyszłości akcji 
      spółki będącej emitentem tych obligacji (obligacje z prawem pierwszeństwa).
 
                                Art. 5.
 1. Obligacja powinna zawierać w szczególności:
    1) powołanie podstawy prawnej emisji,
    2) nazwę (firmę) i siedzibę emitenta, miejsce i numer wpisu do właściwego
      rejestru lub wskazanie gminy będącej emitentem,
    3) nazwę obligacji i cel jej wyemitowania,
    4) wartość nominalną i numer kolejny obligacji oraz serię,
    5) oznaczenie obligatariusza - przy obligacji imiennej,
    6) ewentualny zakaz lub ograniczenie zbywania obligacji imiennej,
    7) datę, od której nalicza się oprocentowanie, wysokość oprocentowania, 
      terminy jego wypłaty i miejsce płatności - jeżeli warunki emisji przewidują
      oprocentowanie oraz warunki wykupu,
    8) wysokość i zasady udzielania gwarancji oraz oznaczenie podmiotu 
      gwarantującego,
    9) zakres i formę zabezpieczenia albo informację o jego braku,
   10) miejsce i datę wystawienia obligacji oraz datę nabycia obligacji,
   11) podpisy osób uprawnionych do zaciągania zobowiązań w imieniu emitenta,
      przy czym podpisy te mogą być odtwarzane sposobem mechanicznym.
 2. Warunek, o którym mowa w ust. 1 pkt 10, w stosunku do obligacji dopuszczonych
   do publicznego obrotu, uważa się za spełniony przez wystawienie 
   świadectwa depozytowego określającego te dane.
 3. Emitenci obligacji zabezpieczonych całkowicie, w sposób, o którym mowa 
   w art. 6 ust. 2, mają obowiązek i wyłączne prawo używania w nazwie obligacji
   wyrazu "zabezpieczona".
 4. Do obligacji dołącza się arkusz kuponowy oprocentowania, jeśli warunki 
   emisji to przewidują oraz arkusz wykupu obligacji.
                                Art. 6.
 1. Wynikające z obligacji wierzytelności mogą być zabezpieczone całkowicie 
   lub częściowo albo nie zabezpieczone.
 2. Zabezpieczenie całkowite polega na:
    1) ustanowieniu zastawu lub hipoteki, albo
    2) udzieleniu gwarancji przez Narodowy Bank Polski lub bank, posiadający
      kapitał własny w wysokości nie niższej niż równowartość 
      10.000.000 ECU w walucie polskiej, albo
    3) udzieleniu zabezpieczenia przez Skarb Państwa, albo
    4) udzieleniu zabezpieczenia przez bank zagraniczny lub międzynarodową
      instytucję finansową posiadające kapitał własny w wysokości nie 
      niższej niż równowartość 10.000.000 ECU, albo
    5) udzieleniu poręczenia przez gminy, z zastrzeżeniem ust. 5
  - i obejmuje wartość nominalną emitowanych obligacji wraz z sumą należnego
   oprocentowania.
 3. Emitentem obligacji nie zabezpieczonych zgodnie z ust. 2, może być podmiot,
   który sporządził sprawozdanie finansowe za ostatnie trzy kolejne lata
   obrotowe, a wartość jego kapitału i funduszy własnych wynosi co najmniej
   pięciokrotność minimalnego kapitału akcyjnego określonego przepisami
   Kodeksu handlowego. W przypadku, gdy emitentem obligacji jest 
   spółka akcyjna, wymóg ten dotyczy opłaconej części kapitału akcyjnego, a 
   gdy spółdzielnia - opłaconej części funduszu udziałowego.
 4. Wymagania, o których mowa w ust. 3 nie dotyczą:
    1) gmin, związków międzygminnych (związków komunalnych) oraz miasta
      stołecznego Warszawy,
    2) banków, które emitują obligacje w ramach programu postępowania 
      uzdrawiającego zgodnie z przepisami ustawy, o której mowa w art. 2 
      ust. 2, a ich nabywcą jest Skarb Państwa lub Narodowy Bank Polski.
 5. Gminy oraz miasto stołeczne Warszawa mogą poręczać zobowiązania wynikające
   z obligacji emitowanych przez:
    1) inne gminy oraz związki, o których mowa w art. 2 ust. 1 pkt 2,
    2) spółki prawa handlowego, w których dana gmina lub miasto stołeczne 
      Warszawa dysponuje ponad 50% głosów na zgromadzeniu wspólników 
      lub walnym zgromadzeniu akcjonariuszy,
    3) przedsiębiorstwa, dla których organem założycielskim jest dana 
     gmina lub miasto stołeczne Warszawa
  do wysokości 15% dochodów gminy planowanych w roku, w którym następuje
   udzielenie poręczenia.
Udzielenie poręczenie wymaga uchwały organu stanowiącego gminy lub Rady 
miasta stołecznego Warszawy.
 
                                    
                                Art. 7.
 1. Do ustanowienia hipoteki, o której mowa w art. 6 ust. 2 pkt 1, wystarcza 
   oświadczenie woli właściciela nieruchomości. Wpis w księdze wieczystej 
   powinien wskazywać w szczególności:
    1) uchwałę lub oświadczenie emitenta o emisji obligacji i jej datę,
    2) sumę, na którą ustanawia się hipotekę,
    3) liczbę, serie, numery i wartość nominalną obligacji,
    4) sposób i wysokość oprocentowania obligacji, o ile jest ono przewidziane,
    5) terminy i sposób wykupu obligacji.
    Obligatariuszy imiennie się nie oznacza.
 2. Protokół umorzenia wykupionych obligacji, sporządzony przez notariusza, 
   jest tytułem do wykreślenia hipoteki, ustanowionej w celu zabezpieczenia 
   wierzytelności obligatariuszy.
 3. Do przeniesienia obligacji zabezpieczonej hipoteką przepisu art. 245{1} Kodeksu
   cywilnego nie stosuje się.
 
                                Art. 8.
 1. Emitent odpowiada całym swoim majątkiem za zobowiązania wynikające z 
   obligacji.
 2. Podmioty, które udzieliły zabezpieczeń, o których mowa w art. 6 ust. 2, 
   odpowiadają do wysokości udzielonego zabezpieczenia.
 
                                Art. 9.
 1. Emisja obligacji może nastąpić poprzez:
    1) publiczną subskrypcję,
    2) propozycję nabycia skierowaną do indywidualnych adresatów, w liczbie
      nie większej niż 300 osób.
 2. Do publicznej subskrypcji i publicznego obrotu obligacjami, w zakresie nie 
   uregulowanym przepisami niniejszej ustawy, stosuje się przepisy ustawy z 
   dnia 22 marca 1991 r. - Prawo o publicznym obrocie papierami wartościowymi
   i funduszach powierniczych (Dz.U. z 1994 r. Nr 58, poz. 239, Nr 
   71, poz. 313 oraz Nr 121, poz. 591).
 
                                Art. 10.
 1. Propozycja nabycia, o której mowa w art. 9 ust. 1 pkt 2 zawiera dane, które
   stosownie do rodzaju emitenta i obligacji pozwalają na ocenę sytuacji 
   finansowej emitenta. Emitent zobowiązany jest do udostępnienia informacji
   dotyczących w szczególności: 
    1) celów emisji - określenia przedsięwzięcia, na które będą przeznaczane 
      środki pochodzące z emisji,
    2) wielkości emisji,
    3) wartości nominalnej i ceny emisyjnej obligacji,
    4) warunków wykupu,
    5) warunków wypłaty oprocentowania,
    6) wysokości i formy ewentualnego zabezpieczenia i oznaczenia podmiotu
      udzielającego zabezpieczenie,
    7) zysku bilansowego osiągniętego w roku poprzedzającym emisję i perspektywy
      kształtowania wyników finansowych emitenta w wyniku realizacji
      przedsięwzięcia sfinansowanego z emisji obligacji do czasu całkowitego
      ich wykupu,
    8) danych umożliwiających potencjalnym nabywcom obligacji orientację 
      w efektach przedsięwzięcia, które ma być sfinansowane z emisji obligacji
      oraz zdolność emitenta do wywiązania się ze zobowiązań wynikających
      z obligacji,
    9) zasad przeliczania wartości świadczenia niepieniężnego na świadczenie 
      pieniężne.
 2. W przypadku ustanowienia zastawu lub hipoteki jako zabezpieczenia wierzytelności
   wynikających z obligacji, emitent zobowiązany jest poddać 
   przedmiot zastawu lub hipoteki wycenie przez uprawnionego biegłego. 
   Wycena przedmiotu zastawu lub hipoteki, powinna być udostępniona wraz 
   z danymi, o których mowa w ust. 1.
 3. Emitent zobowiązany jest udostępnić osobom, o których mowa w art. 9 
   ust. 1 pkt 2 sprawozdanie finansowe za ostatni rok obrotowy, wraz z opinią
   biegłego rewidenta.
 4. Emitent zobowiązany jest do udostępniania obligatariuszom sprawozdań 
   finansowych i rocznych sprawozdań wraz z opinią biegłego rewidenta w 
   okresie od dokonania emisji do czasu całkowitego wykupu obligacji.
 5. W przypadku emisji obligacji przez gminy, związki międzygminne (związki 
   komunalne) oraz miasto stołeczne Warszawę wymagania określone w ust. 
   1 pkt 7 oraz w ust. 3 i 4 uważa się za spełnione poprzez udostępnienie 
   sprawozdania z wykonania budżetu gminy za rok poprzedzający emisję obligacji
   wraz z opinią regionalnej izby obrachunkowej.
 
                                Art. 11.
 1. Informacje wskazane w art. 10 emitent udostępnia w warunkach emisji 
   ogłaszanych w dwóch dziennikach ogólnopolskich, w przypadku gdy termin 
   realizacji praw z obligacji emitowanych w sposób, o którym mowa w art. 9 
   ust. 1 pkt 1 jest krótszy niż rok od daty emisji, a obligacje te nie znajdują 
   się w publicznym obrocie.
 2. W przypadku emisji obligacji, o których mowa w ust. 1 obowiązki informacyjne
   określone w art. 13 ust. 3 pkt 1 i art. 20 ust. 6 uważa się za spełnione
   poprzez opublikowanie informacji w dwóch dziennikach ogólnopolskich,
   w których ogłoszone zostały warunki emisji.
 
                                    
                                Art. 12.
 1. Termin do zapisywania się na obligacje nie może być dłuższy niż trzy miesiące
   od dnia otwarcia publicznej subskrypcji.
 2. W ciągu dwóch tygodni od dnia zamknięcia publicznej subskrypcji emitent 
   dokona przydziału obligacji, zgodnie z zasadami określonymi w warunkach 
   emisji.
 3. W przypadku emisji, o której mowa w art. 9 ust. 1 pkt 2:
    1) termin na przyjęcie propozycji nabycia wynosi trzy tygodnie od dnia 
      jej otrzymania,
    2) termin kierowania kolejnych propozycji nabycia obligacji nie może być 
      dłuższy niż sześć tygodni od skierowania pierwszej propozycji,
    3) termin na dokonanie przydziału obligacji wynosi sześć tygodni od dnia 
      skierowania ostatniej propozycji nabycia.
 
                                Art. 13.
 1. Emisję uważa się za niedoszłą do skutku, jeżeli w terminie wyznaczonym 
   do zapisywania się na obligacje nie zostanie subskrybowane co najmniej 
   80% emisji. W przypadku emisji obligacji zabezpieczonych całkowicie, w 
   warunkach emisji emitent może określić inny próg dojścia subskrypcji do 
   skutku.
 2. Przepis ust. 1 stosuje się odpowiednio do emisji obligacji, o której mowa w 
   art. 9 ust. 1 pkt 2.
 3. O niedojściu emisji do skutku emitent:
    1) informuje poprzez ogłoszenie w dwóch dziennikach, wskazanych w 
      treści prospektu emisyjnego lub memorandum informacyjnego - w 
      terminie dwóch tygodni od upływu terminu, o którym mowa w art. 12 
      ust. 1, albo
    2) zawiadamia listami poleconymi indywidualnych adresatów propozycji 
      nabycia, wzywając do odbioru wpłaconych kwot - w terminie dwóch 
      tygodni od upływu terminu, o którym mowa w art. 12 ust. 3 pkt 1.
 
                                Art. 14.
Obligacje mogą być imienne lub na okaziciela.
                                Art. 15.
Obligacje nie mogą być wydawane przed ustanowieniem zabezpieczeń przewidzianych
w warunkach emisji.
                                Art. 16.
 1. Obligację można zbyć jedynie bezwarunkowo.
 2. Emitent może, w warunkach emisji, wprowadzić zakaz lub ograniczenie 
   zbywania obligacji imiennej.
 
                                Art. 17.
Obligacje z tej samej emisji, dają obligatariuszom jednakowe uprawnienia wynikające
z obligacji.
                                Art. 18.
Do oprocentowania obligacji nie stosuje się przepisów o odsetkach maksymalnych.
 
                                Art. 19.
 1. Szczegółowe zasady ustalania udziału obligatariuszy w zyskach emitenta, 
   powinny być określone w warunkach emisji i zgłoszone celem wpisania do 
   właściwego rejestru.
 2. Zakazany jest podział, wypłata lub inne dysponowanie zyskami, o których 
   mowa w ust. 1, jeżeli miałoby to sprzeciwiać się warunkom emisji obligacji.
 
                                Art. 20.
 1. Emisja obligacji zamiennych jest dopuszczalna, o ile statut spółki - emitenta
   tak stanowi.
 2. Obligacje zamienne nie mogą być emitowane poniżej wartości nominalnej 
   i nie mogą być wydawane przed pełną wpłatą.
 3. Uchwała o emisji obligacji zamiennych podlega wpisowi do rejestru handlowego.
   Uchwała przed zarejestrowaniem nie wywołuje skutków prawnych.
 4. Uchwała o emisji obligacji zamiennych powinna określać w szczególności:
    1) zakres przyznawanego prawa oraz warunki jego realizacji, w tym rodzaj
      akcji wydawanych w zamian za obligacje,
    2) sposób przeliczenia obligacji na akcje, z tym jednak, że na każdy jeden
      złoty wartości nominalnej obligacji może przypadać najwyżej jeden
      złoty wartości nominalnej akcji,
    3) maksymalną wysokość podwyższenia kapitału akcyjnego w drodze zamiany
      obligacji na akcje.
 5. Termin zamiany obligacji na akcje nie może być dłuższy niż termin wykupu
   obligacji. Uchwała o emisji obligacji może określić krótszy termin.
 6. Emitent obligacji zamiennych obowiązany jest w warunkach emisji określić 
   szczegółowo:
    1) termin, w jakim zamiana będzie dopuszczalna,
    2) sposób przeliczenia obligacji na akcje,
    3) sposób postępowania w przypadku przekształcenia lub likwidacji emitenta
      lub zmiany wartości nominalnej akcji przed dniem, gdy roszczenie
      do zamiany stanie się wymagalne,
    4) informację o obowiązku zgłoszenia przez obligatariuszy Urzędowi Antymonopolowemu
      zamiaru nabycia akcji w drodze zamiany obligacji 
      na akcje oraz o skutkach jego niedopełnienia, wynikającym z ustawy z 
      dnia 24 lutego 1990 r. o przeciwdziałaniu praktykom monopolistycznym
      (Dz.U. z 1991 r. Nr 89, poz. 403 oraz z 1994 r. Nr 90, poz. 419).
 7. Oświadczenie obligatariusza o zamianie obligacji na akcje, wymaga formy 
   pisemnej i powinno zostać złożone spółce. Do podwyższenia kapitału akcyjnego
   w drodze zamiany obligacji na akcje, stosuje się odpowiednio 
   przepis art. 439 Kodeksu handlowego. Do zgłoszenia podwyższenia kapitału
   akcyjnego do rejestru handlowego należy dołączyć oświadczenia obligatariuszy
   o zamianie obligacji na akcje.
 
                                Art. 21.
 1. Opłacenie podwyższanego kapitału akcyjnego w drodze zamiany obligacji 
   na akcje, następuje sukcesywnie do oświadczeń obligatariuszy o zamianie 
   obligacji na akcje.
 2. Oświadczenie obligatariusza o zamianie obligacji na akcje, stanowi potrącenie
   wierzytelności obligatariusza z wierzytelnością spółki z tytułu opłacenia
   kapitału akcyjnego.
 3. Do akcji wydawanych w zamian za obligacje zamienne, przepisu art. 347 
   Kodeksu handlowego nie stosuje się.
 4. W przypadku emisji obligacji zamiennych na akcje, przepisu art. 432 §2 
   Kodeksu handlowego nie stosuje się.
 5. Nie zalicza się do przychodu spółki kwoty kapitału akcyjnego opłaconego 
   w drodze zamiany obligacji na akcje.
    
                                Art. 22.
Uprawnienia obligatariuszy wynikające z przyznanego prawa pierwszeństwa 
wygasają z dniem rozpoczęcia wykupu obligacji. Uchwała o emisji obligacji 
może określić krótszy termin.
 
                                Art. 23.
Uchwała o emisji obligacji z prawem pierwszeństwa i obligacji zamiennych 
powinna przewidywać, że stosowne podwyższenie kapitału akcyjnego spółki 
nastąpi z wyłączeniem dotychczasowych akcjonariuszy w całości albo w odpowiedniej
części od prawa poboru akcji nowej emisji w trybie art. 435 § 2 Kodeksu
handlowego. Uchwała powinna określać zakres przyznawanego prawa 
oraz warunki jego realizacji, a w szczególności liczbę akcji przypadających na 
jedną obligację oraz cenę akcji lub sposób jej ustalenia.
                                Art. 24.
 1. Z chwilą wykupu obligacje podlegają umorzeniu.
 2. Jeżeli emitent nie wypełni w terminie zobowiązań wynikających z obligacji, 
   obligacje mogą podlegać natychmiastowemu wykupowi, po przedstawieniu 
   ich do wykupu w trybie określonym w art. 35 ust. 2 pkt 2.
 3. W razie likwidacji emitenta, obligacje stają się płatne z dniem otwarcia likwidacji,
   chociażby termin ich wykupu jeszcze nie nastąpił. W przypadku 
   zniesienia lub podziału gminy będącej emitentem obligacji, odpowiedzialność
   za zobowiązania wynikające z emisji obligacji ponoszą solidarnie 
   gminy, które przejęły jej mienie.
 4. Jeżeli emitent obligacji zobowiązał się do spełnienia świadczenia niepieniężnego,
   opóźnienie w jego spełnieniu powoduje przekształcenie się tego 
   świadczenia w świadczenie pieniężne. Zasady przeliczania wartości takiego 
   świadczenia pieniężnego określają warunki emisji.
 
                                Art. 25.
 1. Emitent może nabywać własne obligacje jedynie w celu ich umorzenia.
 2. Emitent nie może nabywać własnych obligacji po upływie terminu do spełnienia
   wszystkich zobowiązań z obligacji, określonego w warunkach emisji.
 
                                Art. 26.
W razie utraty obligacji imiennej, podlega ona odtworzeniu przez sąd, w trybie 
właściwym dla umarzania utraconych dokumentów.
                                Art. 27.
Czynności związane ze zbywaniem, wykupem oraz wypłatą oprocentowania obligacji,
wyemitowanych zgodnie z art. 9 ust. 1 pkt 2, emitent może powierzyć 
bankowi w drodze umowy.
                                Art. 28.
Środków pochodzących z emisji obligacji emitent nie może przeznaczyć na inne
cele, niż określone w warunkach emisji.
                                Art. 29.
 1. Dla ochrony interesów obligatariuszy emitent powinien przed rozpoczęciem
   emisji obligacji zawrzeć z bankiem umowę o reprezentację obligatariuszy
   wobec emitenta, zwaną dalej "umową o reprezentację".
 2. Przepisu ust. 1 nie stosuje się do obligacji, o których mowa w art. 9 ust. 1 
   pkt 2 oraz do obligacji, dla których termin realizacji praw jest krótszy niż 
   rok od daty emisji.
                                Art. 30.
 1. Bank, o którym mowa w art. 29 ust. 1, zwany dalej "bankiem - reprezentantem"
   pełni funkcję przedstawiciela ustawowego obligatariuszy na zasadach
   określonych w ustawie oraz w umowie o reprezentację.
 2. Przy wykonywaniu obowiązków wobec obligatariuszy bank - reprezentant 
   powinien działać z zachowaniem najwyższej staranności zawodowej.
 
                                Art. 31.
 1. Funkcję banku - reprezentanta może pełnić wyłącznie bank, posiadający 
   kapitał własny w wysokości nie niższej niż równowartość 10.000.000 ECU 
   w walucie polskiej, utworzony w formie spółki akcyjnej lub bank państwowy.
 2. Bankiem - reprezentantem w ramach danej emisji obligacji nie może być 
   bank:
    1) którego członkowie organów nadzoru lub zarządu są dłużnikami emitenta,
    2) będący w stosunku do emitenta wprowadzającym papiery wartościowe 
      do publicznego obrotu, w rozumieniu art. 2 pkt 2a ustawy, o której 
      mowa w art. 9 ust. 2 lub oferującym w publicznym obrocie papiery 
      wartościowe tego emitenta,
    3) którego więcej niż 20% członków organów nadzoru lub zarządu pełni 
      jednocześnie funkcje członka organu stanowiącego, nadzoru lub zarządu
      emitenta,
    4) posiadający więcej niż 10% akcji lub udziałów emitenta lub podmiotu 
      dominującego lub zależnego w stosunku do emitenta,
    5) którego więcej niż 10% akcji lub udziałów jest łącznie w posiadaniu 
      emitenta, członków jego organów stanowiących, nadzoru lub zarządu 
      oraz któregokolwiek z właścicieli emitenta, albo gdy więcej niż 10% 
      akcji lub udziałów podmiotu dominującego lub zależnego w stosunku 
      do banku znajduje się w posiadaniu tych podmiotów lub osób.
 3. Ograniczenia, o których mowa w ust. 2 pkt 5 nie mają zastosowania do 
   posiadanych przez Skarb Państwa akcji lub udziałów:
    1) emitenta,
    2) banku - reprezentanta,
    3) podmiotu dominującego lub zależnego w stosunku do podmiotów, 
      określonych w pkt 1 i 2.
 4. W przypadku wystąpienia okoliczności, o których mowa w ust. 2, bank - 
   reprezentant zobowiązany jest w terminie 30 dni od ich wystąpienia do 
   usunięcia powstałych przeszkód. Jeżeli usunięcie tych przeszkód nie jest 
   możliwe, emitent powinien rozwiązać umowę o reprezentację w terminie 
   nie dłuższym niż kolejne 60 dni, nie wcześniej jednak niż przed zawarciem 
   umowy o reprezentację z nowym bankiem.
 5. W terminie 60 dni od zawieszenia działalności banku - reprezentanta lub 
   otwarcia jego likwidacji, emitent zobowiązany jest do zawarcia umowy o 
   reprezentację z nowym bankiem. Do chwili zawarcia nowej umowy, obowiązki
   reprezentanta obligatariuszy pełni bank dotychczasowy.
 
                                Art. 32.
 1. Umowa o reprezentację powinna określać szczegółowo uprawnienia i 
   obowiązki banku - reprezentanta wobec emitenta oraz obowiązki wobec 
   obligatariuszy, jak również obowiązki emitenta wobec banku - reprezentanta.
 2. Istotne postanowienia umowy z bankiem - reprezentantem powinny być 
   zamieszczone w prospekcie emisyjnym lub memorandum informacyjnym 
   danej emisji obligacji.
 
                                Art. 33.
Emitent zobowiązany jest do:
    1) przekazywania bankowi - reprezentantowi informacji bieżących i 
      okresowych przygotowanych zgodnie z art. 52 § 2 ustawy, o której 
      mowa w art. 9 ust. 2,
    2) składania bankowi - reprezentantowi, w odstępach czasu nie dłuższych
      niż trzy miesiące, okresowego sprawozdania z wypełnienia obowiązków
      wynikających z warunków emisji,
    3) zawiadamianie banku - reprezentanta - w przypadku ustanowienia 
      zabezpieczenia emisji - o wszelkich zmianach dotyczących ustanowionych
      zabezpieczeń, w tym także o istotnych zmianach wartości rzeczy 
      lub praw stanowiących podstawę zabezpieczenia.
 
                                Art. 34.
Do obowiązków banku - reprezentanta wobec obligatariuszy należy w szczególności:
    1) okresowa analiza sytuacji finansowej emitenta z punktu widzenia jego 
      zdolności do wykonywania obowiązków wynikających z warunków 
      emisji,
    2) udzielanie odpowiedzi na pytania obligatariuszy dotyczące emisji,
    3) składanie obligatariuszom, nie rzadziej niż raz na sześć miesięcy, 
      oświadczenia o braku okoliczności, o których mowa w art. 31 ust. 2,
    4) niezwłoczne zawiadamianie obligatariuszy o sytuacji finansowej emitenta
      - przed wystąpieniem okoliczności stanowiących naruszenie obowiązków
      emitenta ciążących na nim w ramach emisji - o ile zdaniem 
      banku - reprezentanta sytuacja ta stwarza realne zagrożenie dla zdolności
      wykonywania tych obowiązków przez emitenta.
 
                                    
                                Art. 35.
 1. Do obowiązków banku - reprezentanta, po stwierdzeniu naruszenia przez 
   emitenta obowiązków wynikających z warunków emisji, należy:
    1) niezwłoczne zawiadomienie obligatariuszy o zaistnieniu okoliczności 
      stanowiących naruszenie obowiązków emitenta wobec obligatariuszy,
    2) zastosowanie środków mających na celu ochronę praw obligatariuszy 
      danej emisji oraz niezwłoczne zawiadomienie obligatariuszy o zastosowanych
      środkach.
 2. Środki, o których mowa w ust. 1 pkt 2 mogą obejmować w szczególności:
    1) podjęcie działań mających na celu ustanowienie przez emitenta dodatkowych
      zabezpieczeń, 
    2) zawiadomienie emitenta o wymagalności całego długu głównego na 
      wypadek opóźnienia w spłacie określonej części tego długu lub raty 
      odsetek, jeżeli spłatę taką przewidują warunki emisji, albo
    3) wystąpienie z właściwym powództwem przeciwko emitentowi, albo
    4) zgłoszenie wniosku o ogłoszenie upadłości emitenta.
 
                                Art. 36.
Udostępnienie obligatariuszom przez bank - reprezentanta informacji wymaganych
przez ustawę lub umowę o reprezentację obligatariuszy odbywa się w 
drodze publikacji w co najmniej 2 dziennikach, wskazanych w treści prospektu 
emisyjnego lub memorandum informacyjnego.
 
                                Art. 37.
Wierzytelności banku - reprezentanta wobec emitenta, w tym także roszczenie 
o wynagrodzenia przewidziane w umowie o reprezentację nie mogą zostać zaspokojone
w stopniu wyższym niż ten, w którym następuje zaspokojenie wierzytelności
obligatariuszy wobec emitenta.
                                    
                                Art. 38.
 1. Kto dokonuje emisji obligacji nie będąc do tego uprawnionym lub przy 
   emisji nie zachowuje warunków określonych w ustawie, podlega karze pozbawienia
   wolności od 6 miesięcy do lat 5 i grzywny do 5.000.000 zł.
 2. Tej samej karze podlega, kto działając w imieniu lub w interesie osoby 
   prawnej, albo jednostki organizacyjnej nie posiadającej osobowości prawnej,
   dopuszcza się czynu określonego w ust. 1.
 
 
                                Art. 39.
 1. Kto, przy emisji obligacji, o której mowa w art. 9 ust. 1 pkt 2, podaje nieprawdziwe
   lub zataja prawdziwe dane, które mogą w istotny sposób wpłynąć
   na ocenę zdolności emitenta do wywiązania się o zobowiązań wynikających
   z obligacji, podlega karze pozbawienia wolności od 6 miesięcy do 
   lat 5 i grzywny do 5.000.000 zł.
 2. Tej samej karze podlega, kto dopuszcza się czynu określonego w ust. 1, 
   działając w imieniu lub w interesie osoby prawnej, albo jednostki organizacyjnej
   nie posiadającej osobowości prawnej.
 
                                Art. 40.
 1. Kto nie udostępnia sprawozdań finansowych, o których mowa w art. 10 
   ust. 3 i 4 albo w przypadku, o którym mowa w art. 10 ust. 5 nie udostępnia
   rocznego sprawozdania z wykonania budżetu za rok poprzedzający 
   emisję wraz z opinią regionalnej izby obrachunkowej, podlega karze pozbawienia
   wolności do roku, ograniczenia wolności albo grzywny.
 2. Tej samej karze podlega, kto dopuszcza się czynu określonego w ust. 1, 
   działając w imieniu lub w interesie emitenta.
 
 
                                Art. 41.
Kto przeznacza środki pochodzące z emisji obligacji na inne cele niż określone 
w warunkach emisji, podlega karze pozbawienia wolności do lat 2 lub grzywny 
do 5.000.000 zł, albo obu tym karom łącznie.
                                Art. 42.
 1. Kto wbrew warunkom emisji obligacji dokonuje podziału i wypłaty lub w 
   inny sposób dysponuje zyskami, o których mowa w art. 4 ust. 4 pkt 1, podlega
   karze pozbawienia wolności do lat 2 lub grzywny do 5.000.000 zł albo 
   obu tym karom łącznie.
 2. Tej samej karze podlega, kto dopuszcza się czynu określonego w ust. 1, 
   działając w imieniu lub w interesie osoby prawnej, albo jednostki organizacyjnej
   nie posiadającej osobowości prawnej.
 
                                Art. 43.
Kto działając w imieniu banku - reprezentanta nie dopełnia obowiązków, o 
których mowa w art. 35 ust. 1, podlega karze grzywny do 5.000.000 zł.
                                Art. 44.
Do obligacji wyemitowanych przed dniem wejścia w życie ustawy stosuje się 
przepisy dotychczasowe.
                                Art. 45.
Traci moc ustawa z dnia 27 września 1988 r. o obligacjach (Dz.U. Nr 34, poz. 
254).
                                Art. 46.
Ustawa wchodzi w życie po upływie miesiąca od dnia ogłoszenia.
