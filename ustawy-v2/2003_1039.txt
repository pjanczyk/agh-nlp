


Tekst ustawy
ustalony ostatecznie po rozpatrzeniu poprawek Senatu
 
 
 
USTAWA
z dnia 13 kwietnia
2007 r.
 
o kompatybilności
elektromagnetycznej[1])[2])
 
 
Rozdział 1
Przepisy ogólne
 
Art. 1. 
Ustawa określa
warunki zachowania przez urządzenie, w tym apara­turę, instalację stacjonarną,
komponent oraz instalację ruchomą, zdolności do zadowalającego działania w określonym
środowisku elektromagnetycznym bez wprowadzania do tego środowiska niedopuszczalnych
zaburzeń elektro­magnetycznych, zwane dalej „kompatybilnością elektromagnetyczną”,
oraz procedury oceny zgodności takiego urządzenia z następującymi wymaganiami
dotyczącymi: 
1)   niewywoływania
w swoim środowisku zaburzeń elektromagne­tycznych o wartościach przekraczających
odporność na te zaburzenia innego urządzenia występującego w tym środowisku
oraz
2)   posiadania
wymaganej odporności na zaburzenia elektro­magnetyczne
      – zwanymi
dalej „zasadniczymi wymaganiami”. 
 
Art. 2.
W zakresie nieuregulowanym w ustawie
stosuje się odpowied­nio przepisy ustawy z dnia 30 sierpnia 2002 r. o systemie
oceny zgodności (Dz. U. z 2004 r. Nr 204, poz. 2087, z późn. zm.[3])).

 
Art. 3.
Wymaganie, o którym mowa w art. 1 pkt 2,
nie dotyczy przyrządów pomiarowych w rozumieniu art. 4 pkt 5 ustawy z dnia 11
maja 2001 r. - Prawo o miarach (Dz.U. z 2004 r. Nr 243, poz. 2441, z późn. zm.[4])).

 
Art. 4.
Przepisów ustawy
nie stosuje się do urządzeń, które: 
1)   nie są zdolne
do wywoływania w swoim środowisku zaburzeń elektromagnetycznych o wartościach
przekra­czających odporność na te zaburzenia innych urządzeń występujących w
tym środowisku oraz 
2)   są odporne na
zaburzenia elektromagnetyczne występujące zwykle podczas ich używania zgodnie z
przeznaczeniem.
 
Art. 5.
Przepisów ustawy
nie stosuje się także do: 
1)   telekomunikacyjnych urządzeń końcowych, w
rozumieniu art. 2 pkt 43 ustawy z dnia 16 lipca 2004 r. - Prawo
telekomunikacyjne (Dz. U. Nr 171, poz. 1800, z późn. zm.[5])),
które nie wyko­rzystują widma fal radiowych i są przeznaczone do dołączania do
zakończeń publicznej sieci telekomu­nikacyjnej; 
2)   odbiorczych
części urządzeń radiowych oraz urządzeń radiowych nadawczych i
nadawczo-odbiorczych; 
3)   urządzeń
przeznaczonych do używania wyłącznie w służbie radiokomunikacyjnej amatorskiej,
niebędących przedmiotem oferty handlowej, w tym także zestawów części do
montażu urządzeń oraz urządzeń zmodyfikowanych przez radioamatorów na własne
potrzeby w celu używania w służbie radiokomunikacyjnej amatorskiej; 
4)   urządzeń
telekomunikacyjnych, w rozumieniu art. 2 pkt 46 ustawy z dnia 16 lipca 2004 r.
- Prawo telekomunikacyjne, przeznaczonych do używania wyłącznie przez:
a)  komórki
organizacyjne i jednostki organizacyjne podległe Ministrowi Obrony Narodowej
lub przez niego nadzorowane oraz organy i jednostki organizacyjne nadzorowane
lub podległe ministrowi właściwemu do spraw wewnętrznych – na własne potrzeby, 
b)  organy i
jednostki organizacyjne podległe ministrowi właściwemu do spraw wewnętrznych –
w sieci telekomunikacyjnej eksploatowanej przez te organy i jednostki na
potrzeby Kancelarii Prezydenta, Kancelarii Sejmu, Kancelarii Senatu i administracji
rządowej, 
c)   jednostki sił
zbrojnych obcych państw oraz jednostki organizacyjne innych zagranicznych
organów państwowych, przebywające czasowo na terytorium Rzeczypospolitej
Polskiej na podstawie umów, których Rzeczpospolita Polska jest stroną – w
czasie pobytu, 
d)  jednostki
organizacyjne Agencji Bezpieczeństwa Wewnętrznego, Agencji Wywiadu i Centralnego
Biura Antykorupcyjnego – na własne potrzeby,
e)  jednostki
organizacyjne podległe ministrowi właściwemu do spraw zagranicznych – na własne
potrzeby, 
f)    przedstawicielstwa
dyplomatyczne, urzędy konsularne, zagraniczne misje specjalne oraz
przedstawicielstwa organizacji międzynarodowych, korzystające z przy­wilejów i
immunitetów na podstawie ustaw, umów i zwyczajów międzynarodowych, mające swoje
siedziby na terytorium Rzeczypospolitej Polskiej – wyłącznie w zakresie
związanym z działalnością dyplomatyczną tych podmiotów, 
g)  jednostki
organizacyjne Służby Więziennej – na własne potrzeby, 
h)  komórki
organizacyjne przeprowadzające czynności wywiadu skarbowego, które wchodzą w
skład jednostek organizacyjnych kontroli skarbowej nadzorowanych lub podległych
ministrowi właściwemu do spraw finansów publicznych – na własne potrzeby;
5)   wyrobów
medycznych w rozumieniu ustawy z dnia 20 kwietnia 2004 r. o wyrobach medycznych
(Dz. U. Nr 93, poz. 896 oraz z 2005 r. Nr 64, poz. 565); 
6)   pojazdów w rozumieniu ustawy z dnia 20 czerwca
1997 r. – Prawo o ruchu drogowym (Dz. U. z 2005 r. Nr 108, poz. 908, z późn.
zm.[6]));

7)   produktów lotniczych,
części i wyposażenia w rozumieniu rozporządzenia (WE) nr 1592/2002 Parlamentu
Euro­pejskiego i Rady z dnia 15 lipca 2002 r. w sprawie wspólnych zasad w zakresie
lotnictwa cywilnego i utwo­rzenia Europejskiej Agencji Bezpieczeństwa
Transportu Lotniczego (Dz.Urz. UE L 240 z 7.09.2002, str. 1, z późn. zm.;
Dz.Urz. UE Polskie wydanie specjalne, rozdz. 07, t. 07, str. 30).
 
Art. 6.
Określenia użyte
w ustawie oznaczają: 
1)   aparatura –
każdy gotowy wyrób lub zespół wyrobów, które są dostępne w obrocie jako odrębne
jednostki funkcjonalne przeznaczone do używania lub do montażu przez
użytkownika oraz zdolne do wywoływania zaburzeń elektromagnetycznych lub podatne
na nie; 
2)   instalacja
ruchoma – połączenie kilku rodzajów aparatury albo połączenie aparatury i
innych wyrobów, którego przeznaczeniem jest używanie w różnych lokalizacjach; 
3)   instalacja
stacjonarna – połączenie kilku rodzajów aparatury albo połączenie aparatury i
innych wyrobów, którego przeznaczeniem jest używanie w określonej i stałej lokalizacji;

4)   komponent –
wyrób o różnym stopniu złożoności przeznaczony do montażu w aparaturze przez
użytkownika, który może wytwarzać zaburzenia elektromagnetyczne lub na którego
działanie takie zaburzenia mogą mieć wpływ;
5)   odporność na
zaburzenia elektromagnetyczne – zdolność urządzeń do działania zgodnie z
przeznaczeniem bez ograniczania wykonywanych funkcji w przypadku wystąpienia
zaburzeń elektromagnetycznych;
6)   oznakowanie
CE – oznakowanie potwierdzające zgodność aparatury z zasadniczymi wymaganiami
po dokonaniu oceny zgodności;
7)   środowisko
elektromagnetyczne – zespół zjawisk elektro­magnetycznych występujących w danym
miejscu; 
8)   zaburzenie
elektromagnetyczne – dowolne zjawisko elektromagnetyczne, które może obniżyć
jakość działania urządzeń albo niekorzystnie wpłynąć na materię ożywioną
i nieożywioną.
 
Art. 7.
Do komponentu
oraz instalacji ruchomej stosuje się przepisy ustawy dotyczące aparatury. 
 
Rozdział 2
Procedury oceny
zgodności
 
Art. 8.
Aparatura oraz
instalacja stacjonarna przed wprowadzeniem do obrotu lub oddaniem do użytku
podlegają obowiązkowej ocenie zgodności z zasadniczymi wymaganiami.
 
Art. 9.
1. Oceny zgodności
dokonuje producent lub jego upoważniony przedstawiciel.
2. Domniemywa się,
że aparatura spełnia zasadnicze wymaga­nia, jeżeli jest zgodna z normami zharmonizowanymi
w rozumieniu przepisów ustawy z dnia 30 sierpnia 2002 r. o systemie oceny zgodności.

3. Ocenę zgodności
aparatury przeprowadza się dla wszystkich warunków działania tej aparatury, do
jakich jest ona przeznaczona. 
4. W przypadku
aparatury, która może być wytwarzana i używana w różnych konfiguracjach, ocenę
zgodności aparatury przeprowadza się dla wszystkich reprezentatywnych konfiguracji
zgodnych z przeznaczeniem aparatury. 
5. W przypadku, o
którym mowa w ust. 4, wystarczające jest przeprowadzenie oceny zgodności aparatury
w konfiguracji dającej największy poziom zaburzeń elektromagnetycznych i
konfiguracji wykazującej najmniejszą odporność na działanie takich zaburzeń.
 
Art. 10.
1. Producent
sporządza dokumentację techniczną obejmującą proces projektowania i produkcji
aparatury, potwierdzającą jej zgodność z zasadniczymi wymaganiami. 
2. Dokumentacja
techniczna, o której mowa w ust. 1, obejmuje w szczególności: 
1) opis aparatury
zawierający informacje umożliwiające jednoznaczną jej identyfikację;
2) dowody
zgodności z zastosowanymi w całości lub częściowo normami zharmonizowanymi, o
ile takie normy istnieją;
3) opis działań
podjętych w celu zapewnienia zgodności aparatury z zasadniczymi wymaganiami,
jeżeli producent nie zastosował norm zharmonizowanych albo zastosował je
częściowo, a w szczególności:
a)  wyjaśnienie
podjętych działań,
b)  wyniki
obliczeń związanych z projektem aparatury, 
c)   opis
przeprowadzonych badań lub testów oraz ich wyniki.
3. Do dokumentacji
dołącza się oświadczenie, o którym mowa w art. 11 ust. 4, jeżeli w ocenie
zgodności brała udział jednostka notyfikowana w rozumieniu przepisów o systemie
oceny zgodności.
 
Art. 11.
1. Producent lub
jego upoważniony przedstawiciel może pod­dać aparaturę ocenie zgodności z
udziałem jednostki notyfikowanej, autoryzowanej przez ministra właściwego do
spraw łączności, zgodnie z przepisami ustawy z dnia 30 sierpnia 2002 r. o
systemie oceny zgodności. 
2. Producent lub
jego upoważniony przedstawiciel przekazuje jednostce notyfikowanej dokumentację
techniczną, o której mowa w art. 10 ust. 1, oraz wskazuje aspekty
techniczne dowodzące spełniania przez aparaturę zasadniczych wymagań, które
powinny być ocenione przez tę jednostkę. 
3. Jednostka
notyfikowana dokonuje analizy przekazanej dokumentacji technicznej w zakresie,
o którym mowa w ust. 2, i ocenia, czy wykazuje ona w sposób prawidłowy zgodność
aparatury z zasadniczymi wymaganiami w tym zakresie. 
4. W przypadku
potwierdzenia zgodności aparatury z zasadniczymi wymaganiami jednostka notyfikowana
wydaje producentowi lub jego upoważnionemu przedstawicielowi oświadczenie
potwierdzające zgodność aparatury z zasadniczymi wymaganiami oraz wskazujące
zasadnicze wymagania, które były przedmiotem oceny. 
 
Art. 12.
Producent lub
jego upoważniony przedstawiciel, przed wprowa­dzeniem aparatury do obrotu lub
oddaniem do użytku, potwierdza zgodność aparatury z zasadniczymi wymaganiami
wystawiając deklarację zgodności oraz umieszczając na aparaturze oznakowanie
CE.
 
Art. 13.
Deklaracja
zgodności, o której mowa w art. 12, zawiera w szczególności:
1)   informacje o
zgodności aparatury z dyrektywą 2004/108/WE Parlamentu Europejskiego i Rady z
dnia 15 grudnia 2004 r. w sprawie zbliżenia ustawodawstw Państw Członkowskich
odnoszących się do kompatybilności elektromagnetycznej oraz uchylającej
dyrektywę 89/336/EWG (Dz.Urz.  UE L 390 z 31.12.2004, s. 24); 
2)   opis
aparatury zawierający informacje umożliwiające jej jednoznaczną identyfikację; 
3)   firmę,
oznaczenie siedziby i adres producenta oraz jego upoważnio­nego przedstawiciela,
jeżeli taki występuje; 
4)   wskazanie
datowanych wersji norm zharmonizowanych, na podstawie których deklarowana jest
zgodność aparatury z zasadniczymi wymaganiami, oraz informacje o innych
działaniach zastosowanych w celu zapewnienia zgodności aparatury z zasadniczymi
wymaganiami, jeżeli były stosowane; 
5)   datę
wystawienia deklaracji; 
6)   imię i
nazwisko oraz podpis osoby upoważnionej do wystawiania deklaracji.
 
Art. 14.
1. Oznakowanie CE,
o którym mowa w art. 12, umieszcza się na aparaturze albo jej tablicy
znamionowej w sposób czytelny i trwały, a w przypadku braku takiej możliwości:
1)   na opakowaniu
aparatury, jeżeli takie istnieje, i w instrukcji obsługi lub
2)   w dokumencie
gwarancyjnym dołączonym do apa­ratury. 
2. Oprócz
oznakowania CE mogą być umieszczone na apa­raturze inne znaki, pod warunkiem że
nie zmniejszą widoczności i czytelności oznakowania CE oraz nie będą wprowadzać
w błąd co do znaczenia i formy oznakowania CE. 
3.   Oznakowanie
CE oznacza także zgodność aparatury z innymi przepisami wymagającymi oznakowania
CE, jeżeli oznakowana aparatura takim przepisom podlega. 
4. Wzór
oznakowania CE określa załącznik do ustawy.
 
Art. 15.
1. Na aparaturze
albo jej tablicy znamionowej w sposób czy­telny i trwały, a w przypadku braku
takiej możliwości: 
1) na opakowaniu
aparatury, jeżeli takie istnieje, i w instrukcji obsługi lub 
2)   w dokumencie
gwarancyjnym dołączonym do aparatury 
      –    umieszcza
się nazwę, oznaczenie partii oraz numer seryjny lub inne informacje pozwalające
na jej identyfikację.
2. Do aparatury
dołącza się informację o firmie, siedzibie i adresie producenta oraz, jeżeli
nie ma on siedziby w państwach członkowskich Unii Europejskiej, o firmie,
siedzibie i adresie jego upoważnionego przedstawiciela lub osoby mającej
siedzibę w państwach członkowskich Unii Europejskiej, odpowiedzialnej za
wprowadzenie danej aparatury do obrotu w państwach członkowskich Unii Europejskiej.

3. Producent
dołącza informacje w sprawie środków ostroż­ności, które należy podjąć podczas
montowania, instalacji, konserwacji i używania aparatury, w celu zapewnienia
spełniania przez aparaturę zasadniczych wymagań. 
4. Jeżeli używanie
aparatury na terenie zabudowy mieszka­niowej nie zapewnia jej zgodności z
zasadniczymi wymaganiami, wówczas producent dołącza wskazanie ograniczeń w jej
używaniu wraz z wykazem norm zharmonizowanych właściwych dla tego rodzaju aparatury
oraz umieszcza odpowiednią informację na opakowaniu, jeżeli takie istnieje. 
5. Informacje, o
których mowa w ust. 1-4, oraz inne infor­macje niezbędne do używania aparatury
zgodnie z przeznaczeniem zamieszcza się w instrukcji obsługi. 
 
Art. 16.
1. Producent lub
jego upoważniony przedstawiciel jest obo­wiązany udostępniać do celów
kontrolnych, przez okres 10 lat od dnia wyprodukowania ostatniego egzemplarza
aparatury, deklarację zgodności oraz dokumentację techniczną, o której mowa w
art. 10. 
2. Jeżeli
producent nie ma siedziby w państwach członkowskich Unii Europejskiej i nie ma
upoważnionego przedstawiciela, obowiązek, o którym mowa w ust. 1, spoczywa na
osobie odpowiedzialnej za wprowadzenie aparatury do obrotu w państwach
członkowskich Unii Europejskiej. 
 
Art. 17.
1. Wykonawca
instalacji stacjonarnej dokonuje oceny zgodnoś­ci tej instalacji przed oddaniem
jej do użytku; art. 9 ust. 2-5 oraz art. 11 stosuje się odpowiednio.
2. Wykonawcą jest
ten, kto dokonał połączenia instalacji stacjonarnej w sposób zapewniający
spełnianie jej funkcji zgodne z przeznaczeniem przed oddaniem jej do użytku. Za
wykonawcę uważa się także każdego, kto dokonał ostatniej modyfikacji w tej
instalacji. 
3. Aparatura
przeznaczona wyłącznie do zamontowania w instalacji stacjonarnej i niedostępna
w obrocie jako samodzielny wyrób podlega ocenie zgodności wraz z instalacją stacjonarną,
do której została wmontowana. Do takiej aparatury nie stosuje się przepisu art.
12. 
4. Do instalacji
stacjonarnej dołącza się dokumentację tech­niczną zawierającą: 
1) opis i schemat
instalacji; 
2) informacje o
wynikach przeprowadzonych badań zgodności instalacji z zasadniczymi wymaganiami;
3) informacje o
sposobie postępowania w trakcie montażu instalacji, w tym wchodzącej w jej
skład aparatury, zapewniającym zachowanie zgodności z zasadniczymi wymaganiami;

4) instrukcję
używania i konserwacji instalacji; 
5) informacje pozwalające
na identyfikację wykonawcy instalacji oraz producenta aparatury stanowiącej
stałe wyposażenie instalacji;
6) informacje, o
których mowa w art. 15 ust. 1 i 2.
 
Art. 18.
1. Wykonawca
instalacji stacjonarnej przekazuje ją właścicie­lo­wi lub użytkownikowi wraz z
dokumentacją techniczną, o której mowa w art. 17 ust. 4.
2. Właściciel lub
użytkownik instalacji stacjonarnej jest obo­wiązany do:
1)   utrzymywania
jej w stanie zapewniającym zgodność z zasadniczymi wymaganiami;
2)   przechowywania,
a w razie potrzeby aktualizowania, i udostępniania do celów kontrolnych dokumentacji
technicznej, o której mowa w art. 17 ust. 4, przez cały okres używania tej
instalacji. 
 
Art. 19.
1. Dopuszcza się
eksponowanie na targach, wystawach i po­ka­zach urządzeń podlegających obowiązkowej
ocenie zgodności bez deklaracji zgodności i oznakowania CE, w celu prezentacji
ich działania, pod warunkiem uwidocznienia informacji, że wystawione urządzenie
nie może być wprowadzone do obrotu ani oddane do użytku do czasu przeprowadzenia
oceny zgodności. 
2. Prezentacja
działania urządzenia, o której mowa w ust. 1, jest możliwa pod warunkiem
przedsięwzięcia środków zabezpieczających przed powstawaniem zaburzeń elektromagnetycznych.

 
 
Rozdział 3
Postępowanie w
sprawach kompatybilności elektromagnetycznej
 
Art. 20.
Organem
właściwym w sprawach kompatybilności elektro­magnetycznej jest Prezes Urzędu
Komunikacji Elektronicznej, zwany dalej „Prezesem UKE”, z zastrzeżeniem
przepisów odrębnych regulujących uprawnienia innych organów. 
 
Art. 21.
1. Prezes UKE jest
organem uprawnionym do przeprowadzania kontroli spełniania przez urządzenie
wymagań dotyczących kompatybilności elektromagnetycznej, jako organ wyspecjalizowany
w rozumieniu przepisów ustawy z dnia 30 sierpnia 2002 r. o systemie oceny
zgodności. 
2.   Do zadań
Prezesa UKE należy: 
1)   badanie
zgodności oświadczeń, o których mowa w art. 11 ust. 4; 
2) kontrola
przechowywania i aktualizacji dokumentacji technicznej, o której mowa w art. 17
ust. 4;
3)   kontrola
spełniania warunków, o których mowa w art. 19.
 
Art. 22.
Do
przeprowadzania kontroli w zakresie, o którym mowa w art. 21 ust. 1, oraz
do postępowania w sprawie wprowadzenia do obrotu lub oddania do użytku
urządzenia niezgodnego z zasadniczymi i innymi wymaganiami stosuje się przepisy
ustawy z dnia 30 sierpnia 2002 r. o systemie oceny zgodności oraz ustawy z dnia
16 lipca 2004 r. – Prawo telekomunikacyjne.
 
Art. 23.
Jeżeli po
przeprowadzeniu kontroli, o której mowa w art. 21 ust. 1, Prezes UKE stwierdzi
niezgodność oświadczenia, o którym mowa w art. 11 ust. 4, ze stanem
faktycznym, przekazuje wyniki kontroli ministrowi właściwemu do spraw
łączności, w celu podjęcia działań zgodnie z przepisami ustawy z dnia 30 sierpnia
2002 r. o systemie oceny zgodności.
 
Art. 24.
1. Do kontroli
przechowywania oraz aktualizacji dokumentacji technicznej, o której mowa w art.
17 ust. 4, stosuje się odpowiednio przepisy ustawy z dnia 16 lipca 2004 r. –
Prawo telekomunikacyjne.
2. Jeżeli w wyniku
kontroli Prezes UKE stwierdzi, że właściciel lub użytkownik instalacji
stacjonarnej nie spełnił obowiązku, o którym mowa w art. 18 ust. 2 pkt 2, może
wezwać w określonym terminie do dostarczenia dokumentacji technicznej spełniającej
wymogi, o których mowa w ustawie.
3. W przypadku
niedostarczenia dokumentacji, o której mowa w ust. 1, Prezes UKE może wydać decyzję
zakazującą właścicielowi lub użytkownikowi używania instalacji stacjonarnej, do
czasu dostarczenia dokumentacji, biorąc pod uwagę stopień uchybienia wymogom
dotyczącym tej dokumentacji. 
 
Art. 25.
Jeżeli: 
1)   działanie
urządzenia eksponowanego na targach, wystawach i pokazach może wywołać zaburzenia
elektromagnetyczne lub 
2)   brak jest
informacji, o której mowa w art. 19 ust. 1 
      – Prezes UKE
wydaje decyzję, w której nakazuje wystawcy wstrzymanie prezentacji. Decyzji
nadaje się rygor natychmiastowej wykonalności.
 
Art. 26.
1. W przypadku
wydania decyzji, o której mowa w art. 41c ust. 3 pkt 1-3 oraz ust. 5
ustawy z dnia 30 sierpnia 2002 r. o systemie oceny zgodności, w stosunku do
urządzeń niespełniających zasadniczych wymagań, Prezes UKE przekazuje Prezesowi
Urzędu Ochrony Konkurencji i Konsumentów informację o jej wydaniu wraz z
podaniem, czy brak zgodności jest spowodowany:
1)   niespełnieniem
zasadniczych wymagań, jeżeli urządzenie nie jest zgodne z normami zharmonizowa­nymi
lub 
2)   niewłaściwym
stosowaniem norm zharmonizowanych albo
3)   brakiem
odpowiednich norm zharmonizowanych.
2. Prezes Urzędu
Ochrony Konkurencji i Konsumentów prze­kazuje informacje, o których mowa w ust.
1, Komisji Europejskiej i państwom członkowskim Unii Europejskiej zgodnie z
art. 44 ustawy z dnia 30 sierpnia 2002 r. o systemie oceny zgodności.
 
Art. 27.
W zakresie
urządzeń przeznaczonych do stosowania w zakładach górniczych, zadania, o
których mowa w art. 21-26, wykonuje Prezes Wyższego Urzędu Górniczego. 
 
 
Rozdział 4
Przepisy
zmieniające, przejściowe i końcowe
 
Art. 28.
W ustawie z dnia 4 lutego 1994 r. – Prawo
geologiczne i górnicze (Dz. U. z 2005 r. Nr 228, poz. 1947, z późn. zm.[7]))
dotychczasową treść art. 117a oznacza się jako ust. 1 i dodaje się ust. 2 w
brzmieniu:
 „2.   Prezes
Wyższego Urzędu Górniczego jest organem właściwym w sprawach określonych w
ustawie z dnia 13 kwietnia 2007 r. o kompatybilności elektromagnetycznej (Dz.
U. Nr ..., poz. ...) w zakresie wyrobów przeznaczonych do stosowania w
zakładach górniczych.”.
 
Art. 29.
W ustawie z dnia 16 lipca 2004 r. – Prawo
telekomunikacyjne (Dz. U. Nr 171, poz. 1800, z późn. zm.[8]))
wprowadza się następujące zmiany:
1)   w art. 1 w
ust. 1 pkt 11 otrzymuje brzmienie: 
„11) wymagania,
jakim powinny odpowiadać urządzenia radiowe i telekomunikacyjne urządzenia
końcowe;”;
2)   w art. 2: 
a)   pkt 3
otrzymuje brzmienie:
„3)   aparatura –
aparaturę w rozumieniu przepisów ustawy z dnia 13 kwietnia 2007 r. o kompatybilności
elektromagne­tycznej (Dz. U. Nr ..., poz. ...);”,
b)   uchyla się
pkt 16 i 24,
c)   pkt 40
otrzymuje brzmienie:
„40)   szkodliwe
zaburzenie elektromagnetyczne – zabu­rzenie elektromagnetyczne w rozumieniu
przepisów ustawy z dnia 13 kwietnia 2007 r. o kompatybilności elektromagnetycznej,
które: 
a)  zagraża
funkcjonowaniu służby radionawiga­cyjnej lub służby radiokomunikacyjnej
używanej stale lub czasowo w celu zapewnienia ochrony życia ludzkiego lub mienia
lub
b) w sposób
poważny pogarsza, utrudnia lub w sposób powtarzający się przerywa wykonywanie
służby radiokomunikacyjnej działającej zgodnie z przepisami prawa;”, 
d) uchyla się pkt
51; 
3)   w art. 148 w
ust. 1 w pkt 2 lit. c otrzymuje brzmienie: 
„c)     mogą być
chronione przed zaburzeniami elektro­magnetycznymi w rozumieniu przepisów ustawy
z dnia 13 kwietnia 2007 r. o kompatybilności elektromagnetycznej,”;
4)   w dziale VI
tytuł rozdziału 3 otrzymuje brzmienie:
          „Wymagania
dla telekomunikacyjnych urządzeń końcowych i urządzeń radiowych”;
5)   art. 152
otrzymuje brzmienie:
„Art. 152.        Do wymagań dotyczących
telekomunikacyjnych urządzeń końcowych i urządzeń radiowych, w tym w zakresie
eksponowania ich na targach, wystawach i pokazach, a także kontroli tych
urządzeń w zakresie nieuregulowanym w niniejszym rozdziale stosuje się przepisy
ustawy z dnia 30 sierpnia 2002 r. o systemie oceny zgodności (Dz. U. z 2004 r.
Nr 204, poz. 2087, z późn. zm.[9]))
oraz ustawy z dnia 13 kwietnia 2007 r. o kompatybilności
elektromagne­tycznej.”;
6)   w art. 153 w
ust. 1 pkt 3 otrzymuje brzmienie:
„3)     kompatybilności
elektromagnetycznej w rozumieniu przepisów o kompatybilności elektromagnetycznej,
w zakresie wynikającym z ich przeznaczenia”;
7)   w art. 155
ust. 1 otrzymuje brzmienie:
„1.     Podmiot
wprowadzający do obrotu lub oddający do użytku telekomunikacyjne urządzenie końcowe
lub urządzenie radiowe jest obowiązany udzielić Prezesowi UKE, na każde jego
żądanie, wyjaśnień dotyczących tego urządzenia, jego przeznaczenia oraz
właściwości technicznych i eksploatacyjnych, a także wskazać zakres jego zastosowania,
z zastrzeżeniem ust. 2.”;
8)   art. 156
otrzymuje brzmienie: 
„Art. 156.        Dopuszcza
się eksponowanie na targach, wystawach i pokazach urządzeń radiowych i
telekomunikacyjnych urządzeń końcowych podlegających obowiązkowej ocenie
zgodności z zasadniczymi wymaganiami bez deklaracji zgodności i oznakowania
znakiem zgodności w celu ich prezentacji, pod warunkiem uwidocznienia
informacji, że wystawione urządzenie nie może być wprowadzone do obrotu ani
przekazane do używania do czasu przeprowadzenia oceny zgodności urządzenia z zasadniczymi
wymaganiami.”; 
9)   uchyla się
art. 157; 
10)  w art. 158
ust. 1 otrzymuje brzmienie: 
„1.     Producent
lub jego upoważniony przedstawiciel wprowadzający do obrotu lub oddający do
użytku telekomunikacyjne urządzenia końcowe lub urządzenia radiowe jest
obowiązany udostępniać, do celów kontrolnych, dokumentację związaną z oceną
zgodności przez okres co najmniej 10 lat od dnia wyprodukowania ostatniego
egzemplarza urządzenia.”;
11)  w art. 200: 
a)   w ust. 1 pkt
6 otrzymuje brzmienie:
„6) nieodpłatnego
pobierania próbek wprowadzonej do obrotu lub oddanej do użytku aparatury, w tym
telekomunikacyjnych urządzeń końcowych i urządzeń radiowych, w celu przeprowadzenia
badań w zakresie spełniania przez tę aparaturę zasadniczych wymagań oraz
zatrzymania próbek do czasu prawomocnego zakończenia postępowania;”,
b)   po ust. 1
dodaje się ust. 1a w brzmieniu:
„1a. Czynności, o
których mowa w ust. 1 pkt 3 i 5-7, dotyczą urządzeń w rozumieniu przepisów
ustawy z dnia 13 kwietnia 2007 r. o kompatybilności elektromagnetycznej.”; 
12)  art. 204
otrzymuje brzmienie:
„Art. 204. 1.       W
przypadku stwierdzenia, że urządzenie w rozumieniu przepisów o kompatybilności
elektromagnetycznej, wytwarzające pole elektro­magnetyczne powoduje zakłócenie
pracy innego urządzenia spełniającego zasad­nicze wymagania w rozumieniu
przepisów ustawy z dnia 13 kwietnia 2007 r. o kompatybilności elektromagnetycznej,
Prezes UKE może wydać decyzję o:
1)   czasowym
wstrzymaniu używania urządzenia wytwarzającego zaburzenia elektromagnetyczne; 
2)   zmianie
sposobu używania urządzenia;
3)   zastosowaniu
środków technicznych prowadzących do eliminacji zakłócenia, na koszt podmiotu,
któremu wydano decyzję;
4)   czasowym
zajęciu urządzenia w celu przeprowadzenia badań niezbęd­nych do ustalenia
przyczyn zakłóceń.
      Decyzji nadaje
się rygor natychmiastowej wykonalności.
2.  Prezes UKE
może uzależnić wydanie czasowo zajętego urządzenia od zgody jego użytkownika na
usunięcie, na koszt użytkownika, przyczyn powodujących niezgodność urządzenia z
zasadniczymi wymaganiami, w szczególności przyczyn zakłóceń.”;
13)  po art. 204
dodaje się art. 204a w brzmieniu:
„Art. 204a. 1.
W przypadku stwierdzenia, że urzą­dzenie w rozumieniu przepisów ustawy z
dnia 13 kwietnia 2007 r. o kompatybilności elektromagnetycznej, wy­twarzające
pole elektromagne­tycz­ne, może powodować w określonym miejscu zakłócenie pracy
innego urządzenia spełniającego zasadnicze wymagania w rozumieniu przepisów o
kompatybilności elektromagnetycznej, Prezes UKE może podjąć działania w celu
wyjaśnienia okoliczności, w jakich takie zakłócenie może wystąpić, i wydać
zalecenia pokontrolne, których wykonanie pozwoli na wyeliminowanie możliwości
wystąpienia takiego zakłócenia.
2.  Prezes UKE
informuje Komisję Europejską i państwa członkowskie Unii Europejskiej o
działaniach podjętych w przypadkach, o których mowa w art. 204 lub 204a.”; 
14) w art. 205:
a)   ust. 2
otrzymuje brzmienie:
„2. Prezes
Rady Ministrów określi, w drodze rozpo­rządzenia, sposoby postępowania w przy­padku
stwierdzenia, że urządzenie w rozumieniu przepisów o kompatybilności elektromagnetycznej,
wytwarzające pole elektromagnetyczne, używane przez podmioty, o których mowa w
art. 4 pkt 1-6 i 8, powoduje zakłócenie pracy innego urządzenia, spełniającego
zasadnicze wymagania w rozumieniu przepisów o kompatybilności elektromagnetycznej,
uwzględniając charakter zadań realizowanych przez te podmioty oraz słuszny
interes użytkownika urządzenia, którego praca jest zakłócana.”,
b)   ust. 3
otrzymuje brzmienie:
„3.   Minister
właściwy do spraw łączności w poro­zumieniu z Ministrem Sprawiedliwości
określi, w drodze rozporządzenia, sposób przeprowadzania postępowania kontrolnego
i pokontrolnego przez Prezesa UKE wobec jednostek organizacyjnych Służby
Więziennej, uwzględniając charakter zadań realizowanych przez te jednostki oraz
słuszny interes użytkowników urządzeń, których praca jest zakłócana albo może
być zakłócana.”.
 
Art. 30.
Do procedur
oceny zgodności rozpoczętych i niezakończonych przed wejściem w życie
niniejszej ustawy stosuje się przepisy dotychczasowe.     
 
Art. 31.
Urządzenia, o
których mowa w art. 1, mogą być wprowadzane do obrotu lub oddane do użytku
zgodnie z przepisami obowiązującymi przed dniem wejścia w życie niniejszej
ustawy do dnia 20 lipca 2009 r. 
 
Art. 32.
Przepisy
wykonawcze wydane na podstawie art. 205 ust. 2 i 3 ustawy, o której mowa w art.
29, zachowują moc do dnia wejścia w życie przepisów wykonawczych wydanych na podstawie
art. 205 ust. 2 i 3 tej ustawy, w brzmieniu nadanym niniejszą ustawą.
 
Art. 33.
Ustawa wchodzi w
życie z dniem 20 lipca 2007 r.
 
 
 
 
                                                                                                                                     MARSZAŁEK
SEJMU
 
 
                                                                                                                                                       
                                                                                                                                        
/-/ Marek Jurek         
 




Załącznik
do ustawy z dnia 13 kwietnia 2007 r. (poz. ...)
 
 
 
 
WZÓR OZNAKOWANIA
CE
 
 

 
 
 
 
1. Proporcje
podane na rysunku muszą być zachowane zarówno przy zwiększaniu, jak i
zmniejszaniu rozmiarów oznakowania.
2. Wysokość
oznakowania zgodności nie może być mniejsza niż 5 mm, chyba że nie jest to możliwe z powodu konstrukcji aparatury.




[1])
Niniejsza ustawa dokonuje w
zakresie swojej regulacji wdrożenia dyrektywy 2004/108/WE Parlamentu
Europejskiego i Rady z dnia 15 grudnia 2004 r. w sprawie zbliżenia ustawodawstw
Państw Członkowskich odnoszących się do kompatybilności elektromagnetycznej
oraz uchylającej dyrektywę 89/336/EWG (Dz.Urz. UE L 390 z 31.12.2004, str. 24).



[2]) Niniejszą ustawą zmienia się ustawy: ustawę z dnia 4
lutego 1994 r. – Prawo geologiczne i górnicze i ustawę z dnia 16 lipca 2004 r.
– Prawo telekomunikacyjne.


[3]) Zmiany tekstu jednolitego wymienionej ustawy zostały
ogłoszone w Dz. U. z 2005 r. Nr 64, poz. 565 i Nr 267, poz. 2258, z 2006 r. Nr
170, poz. 1217,  Nr 235, poz. 1700 i Nr 249, poz. 1832 i 1834 oraz z 2007 r. Nr
21, poz. 124.


[4]) Zmiany tekstu jednolitego wymienionej ustawy zostały
ogłoszone w Dz. U. z 2005 r. Nr 163, poz. 1362 i Nr 180, poz. 1494 oraz z 2006
r. Nr 170, poz. 1217 i Nr 249, poz. 1834. 


[5])
Zmiany wymienionej ustawy
zostały ogłoszone w Dz. U. z 2005 r. Nr 163, poz. 1362 i Nr 267, poz. 2258, z
2006 r. Nr 12, poz. 66, Nr 104, poz. 708 i 711, Nr 170, poz. 1217, Nr 220, poz.
1600, Nr 235, poz. 1700 i Nr 249, poz. 1834 oraz z 2007 r. Nr 23, poz. 137 i Nr
50, poz. 331.


[6]) Zmiany tekstu jednolitego wymienionej ustawy zostały
ogłoszone w Dz. U. z 2005 r. Nr 109, poz. 925, Nr 175, poz. 1462, Nr 179, poz.
1486 i Nr 180, poz. 1494 i 1497, z 2006 r. Nr 17, poz. 141, Nr 104, poz. 708 i
711, Nr 190, poz. 1400, Nr 191, poz. 1410 i Nr 235, poz. 1701 oraz z 2007 r. Nr
52, poz. 343 i Nr 57, poz. 381.


[7])
Zmiany tekstu jednolitego
wymienionej ustawy zostały ogłoszone w Dz. U. z 2005 r. Nr 167, poz. 1398
i Nr 175, poz. 1462, z 2006 r. Nr 133, poz. 934, Nr 170, poz. 1217, Nr 190,
poz. 1399 i Nr 249, poz. 1834 oraz z 2007 r. Nr 21, poz. 125.


[8])
Zmiany wymienionej ustawy
zostały ogłoszone w Dz. U. z 2005 r. Nr 163, poz. 1362 i Nr 267, poz. 2258, z
2006 r. Nr 12, poz. 66, Nr 104, poz. 708 i 711, Nr 170, poz. 1217, Nr 220, poz.
1600, Nr 235, poz. 1700 i Nr 249, poz. 1834 oraz z 2007 r. Nr 23, poz. 137 i Nr
50, poz. 331.


[9]) Zmiany tekstu jednolitego wymienionej ustawy zostały
ogłoszone w Dz. U. z 2005 r. Nr 64, poz. 565 i Nr 267, poz. 2258, z 2006 r. Nr
170, poz. 1217, Nr 235, poz. 1700 i Nr 249, poz. 1832 i 1834 oraz z 2007 r. Nr
21, poz. 124.
