



Dz.U. z 1999 r. Nr 93, poz. 1063
                                                                              
                                                                              
                                                                              
                                                                              
                                                                              
                                    USTAWA
                          z dnia 23 września 1999 r.
                                       
  o zasadach pobytu wojsk obcych na terytorium Rzeczypospolitej Polskiej oraz
             zasadach ich przemieszczania się przez to terytorium
                                       
                                       
                                    Art. 1.
1. Ustawa określa zasady pobytu wojsk obcych na terytorium Rzeczypospolitej
  Polskiej oraz zasady ich przemieszczania się przez to terytorium.
2. Przepisów ustawy określających status wojsk obcych nie stosuje się do tych
  wojsk obcych, których status jest określony w umowach międzynarodowych
  ratyfikowanych w trybie art. 89 ust. 1 Konstytucji Rzeczypospolitej Polskiej
  z dnia 2 kwietnia 1997 r. (Dz.U. Nr 78, poz. 483).
                                    Art. 2.
W rozumieniu ustawy poniższe określenia oznaczają:
   1) wojska obce -żołnierzy wojsk obcych i personel cywilny im towarzyszący,
   2) żołnierze wojsk obcych - żołnierzy należących do lądowych, morskich lub
     powietrznych wojsk państwa obcego albo pozostających pod dowództwem
     organizacji międzynarodowej, przebywających na terytorium
     Rzeczypospolitej Polskiej w celu wykonania określonych zadań,
   3) personel cywilny - pracowników cywilnych zatrudnionych w wojskach
     państwa obcego albo wojskach pozostających pod dowództwem organizacji
     międzynarodowej, towarzyszących tym wojskom na terytorium
     Rzeczypospolitej Polskiej,
   4) strona wysyłająca - państwo, do którego należą wojska obce, albo
     organizację międzynarodową, pod której dowództwem  wojska te pozostają,
   5) organy wojskowe strony wysyłającej - organy wojskowe państwa albo
     organizacji międzynarodowej, które na mocy prawa tego państwa, statutu
     organizacji międzynarodowej lub umowy międzynarodowej są właściwe
     względem żołnierzy wojsk obcych lub ich personelu cywilnego.
   
                                    Art. 3.
1. Zgodę na pobyt wojsk obcych na terytorium Rzeczypospolitej Polskiej, zwaną
  dalej "zgodą", wydają:
   1) Minister Obrony Narodowej:
     a) w przypadku wojsk Państw-Stron Traktatu Północnoatlantyckiego,
       sporządzonego w Waszyngtonie dnia 4 kwietnia 1949 r., albo wojsk
       pozostających pod dowództwem organów Organizacji Traktatu
       Północnoatlantyckiego, jeżeli okres ich pobytu nie przekracza trzech
       miesięcy,
     b) po zasięgnięciu opinii zainteresowanych ministrów - w przypadku wojsk
       państw obcych albo wojsk pozostających pod dowództwem organów
       organizacji międzynarodowych innych niż wymienione w lit. a, pod
       warunkiem że okres ich pobytu nie przekracza trzech miesięcy,
       liczebność - tysiąca osób, a pobyt ma na celu udział w szkoleniu
       wojskowym, o ile właściwe organy tych państw albo organizacji
       międzynarodowych uznają zasady pobytu (status) ich wojsk wynikające z
       ustawy oraz złożą  zobowiązanie, że ich wojska będą przestrzegały
       prawa polskiego;
   2) Rada Ministrów na czas określony:
     a) w przypadku wojsk, o których mowa w pkt 1 lit. a, jeżeli okres ich
       pobytu przekracza trzy miesiące albo jeżeli jej przedmiotem jest
       przedłużenie pobytu, na który wyraził wcześniej zgodę Minister Obrony
       Narodowej,
     b) w przypadku wojsk państw obcych albo wojsk pozostających pod
       dowództwem organów organizacji międzynarodowych innych niż wymienione
       w pkt 1 lit. a, w innych przypadkach niż te, o których mowa w pkt 1
       lit. b, lub w przypadku przedłużenia pobytu, o ile właściwe organy
       tych państw albo organizacji międzynarodowych uznają zasady pobytu
       (status) ich wojsk wynikające z ustawy oraz złożą zobowiązanie, że ich
       wojska będą przestrzegały prawa polskiego.
2. W zgodzie należy określić stronę wysyłającą, cel i okres pobytu oraz
  liczebność wojsk obcych, datę i przejście graniczne, przez które nastąpi
  wjazd, ilość i rodzaj wwożonego sprzętu wojskowego oraz broni, amunicji i
  materiałów niebezpiecznych, trasy przejazdu i miejsce stacjonowania, datę i
  przejście graniczne, przez które nastąpi wyjazd, a także inne okoliczności
  mające znaczenie organizacyjno-techniczne.
3. Zgoda wyrażana jest w porozumieniu zawartym z właściwymi organami państwa
  wysyłającego albo z organem organizacji międzynarodowej, pod którego
  dowództwem wojska te pozostają.
4. O wyrażeniu zgody zawiadamia się niezwłocznie Prezydenta Rzeczypospolitej
  Polskiej, Marszałków Sejmu i Senatu oraz inne zainteresowane organy władzy
  publicznej.
                                    Art. 4.
1. Przepisy dotyczące pobytu wojsk obcych na terytorium Rzeczypospolitej
  Polskiej stosuje się odpowiednio do przemieszczania się tych wojsk przez to
  terytorium, o ile ustawa nie stanowi inaczej.
2. Zgodę na przemieszczenie się wojsk obcych przez terytorium
  Rzeczypospolitej Polskiej wydaje Minister Obrony Narodowej.
3. W przypadku gdy liczebność przemieszczających się wojsk obcych przekracza
  tysiąc osób, o wydaniu zgody Minister Obrony Narodowej informuje
  niezwłocznie Radę Ministrów.
                                       
                                    Art. 5.
1. Działalność organów władzy publicznej związaną z pobytem wojsk obcych na
  terytorium Rzeczypospolitej Polskiej koordynuje Minister Obrony Narodowej.
2. Koordynacja, o której mowa w ust. 1, polega na informowaniu właściwych
  organów władzy publicznej o przedsięwzięciach związanych z pobytem wojsk
  obcych lub uzgadnianiu z nimi tych przedsięwzięć.
                                    Art. 6.
Podczas pobytu na terytorium Rzeczypospolitej Polskiej wojska obce są
obowiązane do przestrzegania prawa polskiego.
                                    Art. 7.
1. Żołnierze wojsk obcych i ich personel cywilny mogą przekraczać granicę
  państwową Rzeczypospolitej Polskiej na podstawie dokumentów innych niż
  wymagane przez prawo polskie.
2. Ministrowie właściwi do spraw wewnętrznych, do spraw administracji
  publicznej oraz Minister Obrony Narodowej mogą określić, w drodze
  rozporządzenia, inne niż wymagane przez prawo polskie rodzaje dokumentów
  uprawniających żołnierzy wojsk obcych i ich personel cywilny do
  przekraczania granicy państwowej.
3. Rozporządzenie, o którym mowa w ust. 2, może określić w szczególności, że
  wystarczającymi dokumentami uprawniającymi do przekroczenia granicy
  państwowej są:
   1) dokument tożsamości z fotografią, wydany przez stronę wysyłającą,
     określający imię i nazwisko, datę urodzenia, stopień i numer wojskowy (o
     ile został nadany) i rodzaj służby,
   2) indywidualny lub zbiorowy rozkaz wyjazdu sporządzony w języku urzędowym
     strony wysyłającej oraz w języku angielskim lub w innym języku oficjalnym
     organizacji międzynarodowej.
   
                                    Art. 8.
1. Żołnierze wojsk obcych i ich personel cywilny w sprawach karnych o czyny
  popełnione na terytorium Rzeczypospolitej Polskiej podlegają jurysdykcji
  sądów polskich.
2. W sprawach karnych o czyny popełnione przez żołnierzy wojsk obcych lub ich
  personel cywilny w związku z pełnieniem obowiązków służbowych właściwą do
  prowadzenia postępowania przygotowawczego jest wojskowa prokuratura
  okręgowa.
3. O zatrzymaniu lub tymczasowym aresztowaniu żołnierza wojsk obcych lub
  członka ich personelu cywilnego zawiadamia się niezwłocznie organy wojskowe
  strony wysyłającej.
4. W sprawach karnych o czyny popełnione przez żołnierzy wojsk obcych lub ich
  personel cywilny może nastąpić przekazanie ścigania karnego na zasadach
  określonych w Kodeksie postępowania karnego.
5. Przekazanie ścigania nie może nastąpić w przypadku popełnienia
  przestępstwa:
   1) przeciwko bezpieczeństwu wewnętrznemu lub zewnętrznemu Rzeczypospolitej
     Polskiej,
   2) przeciwko polskim urzędom lub funkcjonariuszom publicznym,
   3) przeciwko istotnym polskim interesom gospodarczym,
   4) fałszywych zeznań złożonych wobec urzędu polskiego.
6. W razie przekazania ścigania karnego żołnierz wojsk obcych lub członek ich
  personelu cywilnego powinien zostać niezwłocznie przejęty przez stronę
  wysyłającą.
                                    Art. 9.
W zakresie przestępstw i wykroczeń popełnionych przez żołnierzy wojsk obcych i
ich personel cywilny wyłącznie na szkodę strony wysyłającej, na szkodę jej
wojsk lub szkodę żołnierzy tych wojsk i personelu cywilnego strony wysyłającej
jurysdykcja sądów polskich jest wyłączona.
                                   Art. 10.
1. Żołnierze wojsk obcych podczas pobytu na terytorium Rzeczypospolitej
  Polskiej podlegają przepisom dyscyplinarnym strony wysyłającej.
2. Właściwe organy strony wysyłającej są uprawnione do prowadzenia na
  terytorium Rzeczypospolitej Polskiej, na podstawie prawa strony wysyłającej,
  postępowania w sprawach dyscyplinarnych w stosunku do żołnierzy wojsk
  obcych, a także orzekania i wykonywania kar dyscyplinarnych.
3. Polskie organy porządkowe, określone w odrębnych przepisach, postępują
  wobec żołnierzy wojsk obcych według zasad obowiązujących w stosunku do
  żołnierzy Sił Zbrojnych Rzeczypospolitej Polskiej.
                                   Art. 11.
1. Stronę wysyłającą zwalnia się, pod warunkiem wzajemności, z
  odpowiedzialności za szkody w mieniu stanowiącym własność Skarbu Państwa,
  użytkowanym przez Siły Zbrojne Rzeczypospolitej Polskiej, wyrządzone przez
  wojska obce albo żołnierzy wojsk obcych lub ich personel cywilny, o ile
  szkody te zostały wyrządzone podczas wykonywania zadań związanych z
  realizacją celów określonych w zgodzie.
2. W przypadku wyrządzenia przez wojska obce w związku z realizacją celów
  określonych w zgodzie szkód w innym mieniu stanowiącym wyłączną własność
  Skarbu Państwa, w tym również w mieniu znajdującym się w zarządzie
  przedsiębiorstwa Lasy Państwowe, wysokość odszkodowania jest ustalana na
  drodze dyplomatycznej, z zastrzeżeniem ust. 1.
3. Osoby fizyczne, osoby prawne lub niepaństwowe jednostki organizacyjne
  niemające osobowości prawnej mogą dochodzić swoich roszczeń z tytułu szkód
  wyrządzonych im przez wojska obce albo żołnierzy wojsk obcych lub ich
  personel cywilny także w następującym trybie:
   1) podmiot poszkodowany kieruje roszczenie do Ministra Obrony Narodowej,
     który przekazuje je do rozpatrzenia specjalnie powołanej do tego komisji,
     w której skład  mogą wchodzić przedstawiciele zainteresowanych resortów,
   2) komisja rozpatruje roszczenie, biorąc pod uwagę wszelkie okoliczności
     sprawy, oraz przygotowuje protokół, w którym, w porozumieniu z osobą
     poszkodowaną, określa wysokość odszkodowania; na podstawie tego protokołu
     Minister Obrony Narodowej podejmuje decyzję o wypłaceniu odszkodowania,
   3) odszkodowanie jest wypłacane przez Ministra Obrony Narodowej, który
     zwraca się następnie do właściwych organów wojskowych strony wysyłającej
     o zwrot poniesionych kosztów,
   4) w przypadku braku porozumienia co do wysokości odszkodowania podmiot
     poszkodowany może skierować roszczenie przeciwko Skarbowi Państwa.
4. Minister Obrony Narodowej określi, w drodze rozporządzenia, skład i tryb
  powoływania komisji oraz sposób jej działania. Rozporządzenie to określi w
  szczególności:
   1) organy delegujące swoich przedstawicieli do udziału w komisji,
   2) czynności przewodniczącego i sekretarza komisji,
   3) sposób postępowania komisji,
   4) dokumenty sporządzane przez komisję,
   5) wysokość wynagrodzenia osób wchodzących w skład komisji za udział w jej
     pracach,
   6) wydatki zaliczane do kosztów postępowania przed komisją,
   7) sposób refundowania kosztów poniesionych w toku postępowania przed
     komisją.
5. Do udziału w pracach komisji można zaprosić przedstawicieli właściwych
  organów wojskowych strony wysyłającej.
                                   Art. 12.
Do szkód wyrządzonych przez wojska obce albo żołnierzy wojsk obcych lub ich
personel cywilny żołnierzom lub pracownikom cywilnym Sił Zbrojnych
Rzeczypospolitej Polskiej stosuje się odpowiednio art. 11 ust. 1.
                                   Art. 13.
1. Podczas pobytu na terytorium Rzeczypospolitej Polskiej żołnierze wojsk
  obcych w czasie wykonywania zadań służbowych:
   1) powinni nosić umundurowanie wojsk, do których należą,
   2) są uprawnieni, na podstawie rozkazu wydanego przez organy wojskowe
     strony wysyłającej, do posiadania i noszenia broni,
   3) mogą używać broni w przypadkach i w trybie określonych w przepisach
     prawa polskiego, z zastrzeżeniem ust. 3, za zgodą właściwych organów
     wojskowych Rzeczypospolitej Polskiej.
2. Zasady noszenia umundurowania oraz posiadania i noszenia broni w czasie
  wykonywania zadań służbowych regulują przepisy strony wysyłającej.
3. Użycie broni przez żołnierzy wojsk obcych podczas pobytu na terytorium
  Rzeczypospolitej Polskiej może nastąpić:
   1) wyłącznie wobec żołnierzy i personelu cywilnego tych wojsk - w przypadku
     i w trybie określonych w przepisach strony wysyłającej,
   2) w czasie ćwiczeń wojsk obcych - w trybie określonym w przepisach strony
     wysyłającej, o ile nie naruszają one przepisów prawa polskiego.
                                   Art. 14.
Żołnierze wojsk obcych i ich personel cywilny są uprawnieni do kierowania
pojazdami lub ich zespołami, wojskowymi statkami powietrznymi lub okrętami
wojennymi na terytorium Rzeczypospolitej Polskiej na podstawie praw jazdy lub
pozwoleń wydanych przez właściwe organy państwa, którego są obywatelami.
                                   Art. 15.
1. Żołnierze wojsk obcych i ich personel cywilny są zwolnieni z obowiązku
  meldunkowego i mogą korzystać z hoteli i internatów wojskowych na zasadach
  określonych w przepisach dotyczących zakwaterowania Sił Zbrojnych
  Rzeczypospolitej Polskiej.
2. Minister Obrony Narodowej określi, w drodze rozporządzenia, szczegółowe
  warunki i tryb zakwaterowania żołnierzy wojsk obcych i ich personelu
  cywilnego przebywających na terytorium Rzeczypospolitej Polskiej.
  Rozporządzenie to określi w szczególności:
   1) sposób zakwaterowania stałego, tymczasowego, zbiorowego oraz biwakowego
     na poligonach,
   2) wysokość opłat za zakwaterowanie.
                                   Art. 16.
1. Pobyt żołnierzy wojsk obcych i ich personelu cywilnego na terytorium
  Rzeczypospolitej Polskiej, na zasadach określonych w ustawie, nie jest
  uważany za pobyt lub zamieszkanie, od którego jest uzależnione poddanie w
  jakiejkolwiek formie opodatkowaniu na terytorium Rzeczypospolitej Polskiej.
2. Żołnierze wojsk obcych i ich personel cywilny są zwolnieni od
  opodatkowania w odniesieniu do wynagrodzenia i wypłacanych im dodatków przez
  stronę wysyłającą lub od  mienia ruchomego, które znajduje się na terytorium
  Rzeczypospolitej Polskiej wyłącznie w związku z ich czasowym pobytem na
  terytorium Rzeczypospolitej Polskiej, pod warunkiem że mienie to zostanie
  wywiezione przy opuszczeniu terytorium Rzeczypospolitej Polskiej,
3. Przepisy ust. 1 i 2 nie uprawniają do zwolnienia od opodatkowania, któremu
  żołnierze wojsk obcych i ich personel cywilny podlegają zgodnie z odrębnymi
  przepisami prawa polskiego, nawet jeśli są uważani za osoby przebywające lub
  zamieszkałe poza terytorium Rzeczypospolitej Polskiej.
                                   Art. 17.
Żołnierze wojsk obcych i ich personel cywilny przekraczający granicę
Rzeczypospolitej Polskiej podlegają polskim przepisom celnym i dewizowym, z
tym że oficjalne dokumenty wojsk obcych opatrzone odpowiednią urzędową
pieczęcią nie podlegają rewizji celnej.
                                   Art. 18.
1. Żołnierze wojsk obcych i ich personel cywilny korzystają ze świadczeń
  zdrowotnych udzielanych przez publiczne zakłady opieki zdrowotnej za
  odpłatnością, na zasadach określonych w przepisach o zakładach opieki
  zdrowotnej dla osób nieuprawnionych.
2. Należności za świadczenia zdrowotne, o których mowa w ust. 1, pokrywa
  publicznemu zakładowi opieki zdrowotnej Minister Obrony Narodowej, który
  występuje następnie do strony wysyłającej o zwrot poniesionych kosztów,
  wskazując termin i sposób zapłaty należności.
3. Minister właściwy do spraw zdrowia w porozumieniu z Ministrem Obrony
  Narodowej określi, w drodze rozporządzenia, szczegółowe warunki i tryb
  ponoszenia i regulowania opłat za świadczenia zdrowotne udzielane żołnierzom
  wojsk obcych i ich personelowi cywilnemu. Rozporządzenie to określi w
  szczególności:
   1) sposób obliczania kosztów udzielanych świadczeń zdrowotnych,
   2) tryb zaliczkowego pokrywania kosztów w przypadkach wymagających
     znacznego zaangażowania środków finansowych,
   3) sposób przekazywania opłat za świadczenia zdrowotne i refundowania
     kosztów przez wojska obce.
                                       
                                   Art. 19.
1. Pojazdy wojsk obcych, zarejestrowane i dopuszczone do ruchu drogowego na
  podstawie przepisów obowiązujących w państwie, do którego należą, oraz
  opatrzone wyraźnie znakiem wskazującym na państwo rejestracji, są
  dopuszczone do ruchu na terytorium Rzeczypospolitej Polskiej, zgodnie z
  prawem polskim.
2. Jeżeli za korzystanie z dróg publicznych są pobierane opłaty, organy
  wojskowe strony wysyłającej mogą wystąpić, za pośrednictwem Ministra Obrony
  Narodowej, o zwolnienie od tych opłat na zasadzie wzajemności. Zwolnienia
  nie stosuje się w przypadku korzystania przez wojska obce z płatnych
  autostrad.
3. Jeżeli przepisy wymagają wydania specjalnych zezwoleń na przewóz
  materiałów niebezpiecznych, wnioski o wydanie takich zezwoleń są kierowane
  do właściwych organów za pośrednictwem Ministra Obrony Narodowej.
4. Do wojsk obcych poruszających się po drogach na terytorium
  Rzeczypospolitej Polskiej mają zastosowanie przepisy ustawy z dnia 20
  czerwca 1997 r. - Prawo o ruchu drogowym (Dz.U. Nr 98, poz. 602, Nr 123,
  poz. 779, Nr 160, poz. 1086 oraz z 1998 r. Nr 106, poz. 668 i Nr 133, poz.
  872) odnoszące się do ruchu pojazdów Sił Zbrojnych Rzeczypospolitej
  Polskiej.
                                   Art. 20.
Przewozy wojsk obcych kolejami odbywają się na takich samych zasadach jak
przewozy Sił Zbrojnych Rzeczypospolitej Polskiej.
                                   Art. 21.
Statki powietrzne wojsk obcych mogą korzystać, z wyjątkiem sytuacji
awaryjnych, z cywilnych lotnisk komunikacyjnych na terytorium Rzeczypospolitej
Polskiej na zasadach obowiązujących cywilne statki powietrzne i za zezwoleniem
właściwych organów wojskowych i cywilnych.
                                   Art. 22.
1. Potrzeby wojsk obcych w zakresie telekomunikacji są realizowane na takich
  samych zasadach jak potrzeby Sił Zbrojnych Rzeczypospolitej Polskiej.
2. Przydziału pasm częstotliwości na potrzeby wojsk obcych dokonuje się z
  zasobów Sił Zbrojnych Rzeczypospolitej Polskiej. Przydziału pasm
  częstotliwości wykraczających poza te zasoby dokonuje się za pośrednictwem
  właściwych organów wojskowych Rzeczypospolitej Polskiej, zgodnie z prawem
  polskim.
3. Zasady korzystania z linii i urządzeń telekomunikacyjnych oraz pasm
  częstotliwości przez wojska obce regulują przepisy prawa polskiego lub umowy
  międzynarodowe.
                                   Art. 23.
1. Poligony wojskowe pozostające w trwałym zarządzie lub w posiadaniu na
  podstawie innego tytułu prawnego Ministra Obrony Narodowej mogą być
  udostępniane wojskom obcym, nieodpłatnie lub odpłatnie, w celu
  przeprowadzania ćwiczeń wyłącznie z udziałem ich własnych jednostek lub
  ćwiczeń wspólnych z jednostkami wojskowymi Sił Zbrojnych Rzeczypospolitej
  Polskiej.
2. Ćwiczenia, o których mowa w ust. 1, mogą być przeprowadzane również - na
  takich samych zasadach jak ćwiczenia Sił Zbrojnych Rzeczypospolitej Polskiej
  - w polskiej przestrzeni powietrznej oraz na polskich śródlądowych drogach
  wodnych, morskich wodach wewnętrznych i morzu terytorialnym.
3. Rada Ministrów określi, w drodze rozporządzenia, sposób obliczania i
  rozliczania opłat wnoszonych przez wojska obce w związku z udostępnieniem im
  poligonów wojskowych. Rozporządzenie to określi w szczególności:
   1) wydatki wchodzące w skład kosztów korzystania z poligonów,
   2) dokumenty sporządzane przy obliczaniu i rozliczaniu kosztów,
   3) tryb przekazywania środków finansowych wnoszonych przez wojska obce.
                                       
                                   Art. 24.
W ustawie z dnia 22 czerwca 1995 r. o zakwaterowaniu Sił Zbrojnych
Rzeczypospolitej Polskiej (Dz.U. Nr 86, poz. 433, z 1996 r. Nr 106, poz. 496,
z 1997 r. Nr 6, poz. 31, Nr 80, poz. 506 i Nr 106, poz. 678 oraz z 1998 r. Nr
106, poz. 668) w art. 1 w ust. 2 skreśla się pkt 4.
                                   Art. 25.
Ustawa wchodzi w życie po upływie 30 dni od dnia ogłoszenia.
