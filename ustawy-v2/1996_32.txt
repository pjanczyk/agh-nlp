



Dz.U. z 1995 r. Nr 133, poz. 654
                                USTAWA
                      z dnia 30 listopada 1995 r.
                                    
     o pomocy państwa w spłacie niektórych kredytów mieszkaniowych,
    refundacji bankom wypłaconych premii gwarancyjnych oraz zmianie
                            niektórych ustaw
                                    
                                    
                                Art. 1.
 1. Ustawa określa zasady przyznawania bankom środków z budżetu państwa, 
   określonych w ustawie budżetowej, które udzieliły kredytów mieszkaniowych,
   o których mowa w ust. 2, oraz bankom prowadzącym obsługę rachunków
   wkładów oszczędnościowych na książeczkach mieszkaniowych.
 2. Przepisy ustawy stosuje się do kredytów mieszkaniowych udzielonych i 
   spłacanych na warunkach określonych przez Radę Ministrów.
 
                                Art. 2.
Ilekroć w ustawie jest mowa o:
   1) zadłużeniu kredytobiorcy z tytułu przejściowego wykupienia odsetek od 
     kredytu - należy przez to rozumieć sumę kwoty środków przekazanych 
     z budżetu państwa na przejściowe wykupienie należności banku z tytułu 
     nie spłaconych przez kredytobiorcę odsetek od kredytu oraz kwot naliczanego
     przez bank oprocentowania tych odsetek,
   2) spłatach lub należnościach z tytułu spłat kredytu - należy przez to rozumieć
     spłaty lub należności z tytułu spłat tego kredytu wraz z odsetkami,
     w tym odsetkami przejściowo wykupionymi ze środków budżetu 
     państwa wraz z ich oprocentowaniem,
   3) lokalu - należy przez to rozumieć lokal mieszkalny w spółdzielni mieszkaniowej,
     lokal mieszkalny w budynku stanowiący odrębną własność 
     lub dom mieszkalny,
   4) kredytobiorcy - należy przez to rozumieć również członka spółdzielni 
     mieszkaniowej zajmującego lokal obciążony kredytem zaciągniętym 
     przez spółdzielnię.
   
                                 Art. 3.
 1. Bankom prowadzącym obsługę rachunków wkładów oszczędnościowych na 
   książeczkach  mieszkaniowych  wystawionych do dnia 23 października 
   1990 r. przysługuje refundacja ze środków budżetu państwa wypłaconych 
   premii gwarancyjnych od wkładów oszczędnościowych na budownictwo 
   mieszkaniowe.
 2. Wysokość premii gwarancyjnej nie może przekroczyć kwoty nakładów na 
   nabycie lokalu lub kosztów jego budowy, albo kwoty zadłużenia z tytułu 
   kredytu na budownictwo mieszkaniowe, od którego nie spłacone odsetki 
   są wykupywane ze środków budżetu państwa.
 3. W przypadku zbycia całości lub części lokalu, albo spółdzielczego prawa 
   do lokalu przed upływem dwóch lat od dnia wypłacenia premii osoba, która
   otrzymała premię gwarancyjną po dniu wejścia w życie ustawy, jest 
   obowiązana, z zastrzeżeniem ust. 4, do jej zwrotu na rachunek urzędu 
   skarbowego właściwego ze względu na miejsce zamieszkania w terminie 14 
   dni od dnia zawarcia umowy przenoszącej własność, lub spółdzielcze prawo
   do lokalu. Do zwrotu należności z tytułu premii stosuje się przepisy 
   ustawy o zobowiązaniach podatkowych.
 4. Jeżeli osoba zobowiązana do zwrotu premii gwarancyjnej złoży oświadczenie,
   iż w ciągu dwóch lat od dnia zbycia, o którym mowa w ust. 3, wydatkuje
   środki w wysokości nie niższej, niż kwota uzyskanej premii gwarancyjnej,
   na zaspokojenie potrzeb mieszkaniowych w formie uprawniającej do 
   uzyskania tej premii, obowiązek zwrotu premii ulega na ten okres zawieszeniu.
   W razie nie wydatkowania środków zgodnie z oświadczeniem premia
   gwarancyjna podlega zwrotowi wraz z odsetkami liczonymi od terminu 
   zwrotu określonego w ust. 3.
 5. Rada Ministrów określi, w drodze rozporządzenia, szczegółowe warunki i 
   tryb udzielania premii gwarancyjnej, a także jej zwrotu oraz tryb rozliczeń 
   z bankami z tytułu refundacji wypłaconych premii.
 
                                Art. 4.
 1. Pomoc państwa w spłacie kredytów mieszkaniowych, o których mowa w 
   art. 1 ust. 2, polega na:
   1) odliczaniu od podstawy opodatkowania podatkiem dochodowym od 
     osób fizycznych wydatków poniesionych na spłatę zadłużenia z tytułu 
     kredytów zaciągniętych przez spółdzielnie mieszkaniowe - na warunkach
     określonych odrębnymi przepisami,
   2) przejściowym wykupieniu ze środków budżetu państwa odsetek od kredytów
     mieszkaniowych,
   3) umorzeniu części zadłużenia kredytobiorców z tytułu przejściowego wykupienia
     odsetek od kredytów mieszkaniowych.
 2. Odsetki przejściowo wykupione ze środków budżetu państwa podlegają 
   oprocentowaniu, z zastrzeżeniem art. 10 ust. 3.
 
                                Art. 5.
Pomoc państwa w spłacie kredytów mieszkaniowych, o których mowa w art. 1 
ust. 2, może polegać również na jednorazowym wykupieniu ze środków budżetu
państwa części zadłużenia z tytułu udzielonych kredytów mieszkaniowych na 
warunkach i w trybie określonym przez Radę Ministrów w drodze rozporządzenia.
 
                                Art. 6.
 1. Z budżetu państwa przekazywane są bankom środki do wysokości różnicy 
   pomiędzy należnym bankowi oprocentowaniem, obliczonym według stopy 
   procentowej ustalonej przez Radę Ministrów, a wysokością odsetek spłacanych
   przez kredytobiorcę zgodnie z przepisami art. 7 i 8.
 2. Banki są obowiązane wobec Skarbu Państwa do administrowania i egzekwowania
   zadłużenia kredytobiorców z tytułu przejściowego wykupienia odsetek
   od kredytów mieszkaniowych.
 
                                Art. 7.
 1. Jeżeli kredyt został zaciągnięty, z zastrzeżeniem ust. 3, do dnia 31 maja 
   1992 r., wysokość obciążających kredytobiorcę miesięcznych spłat przypadających
   na dany lokal nie może być niższa od iloczynu powierzchni użytkowej
   lokalu oraz normatywu spłaty kredytu ustalanego w przeliczeniu na 
   1 m{2} powierzchni użytkowej lokalu.
 2. Normatyw spłaty kredytu, o którym mowa w ust. 1, stanowi iloraz przeciętnego
   miesięcznego wynagrodzenia w województwie za I albo III kwartał, 
   bez wypłat z zysku i nadwyżki bilansowej w spółdzielniach oraz nagród z 
   zakładowego funduszu nagród, z uwzględnieniem sfery budżetowej bez 
   przedsiębiorstwa państwowego "Polskie Koleje Państwowe" oraz bez 
   przedsiębiorstwa użyteczności publicznej Poczta Polska i Telekomunikacja 
   Polska - Spółka Akcyjna, jednak nie wyższego niż 110% takiego wynagrodzenia
   w kraju oraz liczby, ustalonej przez Ministra Gospodarki Przestrzennej
   i Budownictwa w porozumieniu z Ministrem Finansów.
  Minister Gospodarki Przestrzennej i Budownictwa ogłasza, w drodze obwieszczenia,
   raz na pół roku, wysokość normatywów w Dzienniku Urzędowym
   Rzeczypospolitej Polskiej "Monitor Polski".
 3. Zasady spłaty kredytów, o których mowa w ust. 1, mają także zastosowanie
   do kredytów zaciągniętych przez spółdzielnie mieszkaniowe po terminie
   określonym w ust. 1, jeżeli kredyty te spełniały warunki przejściowego 
   wykupienia odsetek ze środków budżetu państwa  na podstawie odrębnych 
   przepisów.
 
                                Art. 8.
 1. Jeżeli kredyt został zaciągnięty przez osobę fizyczną w okresie od dnia 21 
   października 1991 r. do dnia 31 marca 1995 r. wysokość obciążających 
   kredytobiorcę miesięcznych spłat nie może być niższa w całym okresie 
   spłaty niż 25% udokumentowanych miesięcznych dochodów jego gospodarstwa
   domowego. Kredytobiorca jest obowiązany zapewnić bankowi możliwość
   kontroli spełnienia tego warunku.
 2. Dochód gospodarstwa domowego w rozumieniu ustawy stanowi suma 
   przychodów członków gospodarstwa domowego pomniejszonych o koszty 
   ich uzyskania, w tym także stałych przychodów zwolnionych z opodatkowania
   podatkiem dochodowym od osób fizycznych, zaś w wypadku rolników
   - dochód wynikający z przemnożenia ilości posiadanych przez rolnika 
   hektarów przeliczeniowych przez dochód z jednego hektara przeliczeniowego,
   ogłaszany przez Ministra Pracy i Polityki Socjalnej w Dzienniku 
   Urzędowym Rzeczypospolitej Polskiej "Monitor Polski".
 
                                Art. 9.
Rada Ministrów określi, w drodze rozporządzenia, szczegółowe warunki i tryb 
rozliczeń z bankami z tytułu przejściowego wykupienia ze środków budżetu 
państwa odsetek od kredytów mieszkaniowych, w tym: wysokość oprocentowania
kredytów  objętych przejściowym wykupem odsetek, wysokość odsetek 
podlegających wykupieniu, wysokość i sposób oprocentowania odsetek przejściowo
wykupionych, zasady zaliczania przez banki wpłat dokonywanych przez 
kredytobiorców na poczet spłaty kredytu, a także rodzaje i sposób stosowania 
ulg w wypadku przejściowego pogorszenia się sytuacji materialnej kredytobiorcy.
                                Art. 10.
 1. Na wniosek kredytobiorcy zadłużenie z tytułu przejściowego wykupienia 
   odsetek od kredytów mieszkaniowych podlega umorzeniu przez bank w 
   części odpowiadającej:
   1) nadwyżce przypadającego na dany lokal zadłużenia z tytułu kredytu i 
     skapitalizowanych odsetek oraz z tytułu przejściowego wykupienia odsetek
     od kredytu ponad wartość lokalu określoną zgodnie z ust. 2, ustalonej
     na dzień 31 marca 1996 r.,
   2) nadwyżce, o której mowa w pkt 1, ustalonej po dniu 31 marca 1996 r. 
     w wypadku rezygnacji przez członka spółdzielni mieszkaniowej z członkostwa
     w spółdzielni i postawienia lokalu mieszkalnego do jej dyspozycji,
   3) nadwyżce, o której mowa w pkt 1, ustalonej po dniu 31 marca 1996 r., 
     powiększonej o nominalną kwotę umorzenia kredytu dokonanego przy 
     ostatecznym rozliczeniu kosztów budowy - w wypadku przekształcenia 
     spółdzielczego prawa do lokalu z lokatorskiego na własnościowe, pod 
     warunkiem ograniczenia przez spółdzielnię mieszkaniową żądania uzupełnienia
     przez członka wkładu budowlanego do przypadających na dany
     lokal: kwoty kredytu wraz ze skapitalizowanymi odsetkami, kwoty 
     zadłużenia z tytułu przejściowego wykupienia odsetek od kredytu w 
     części nie podlegającej umorzeniu oraz nominalnej kwoty umorzenia 
     kredytu dokonanego przy ostatecznym rozliczeniu kosztów budowy, 
     która podlega zwrotowi do budżetu państwa,
   4) nadwyżce miesięcznej spłaty ponad minimalną jej wysokość określoną w 
     art. 7, 8 i 11,
   5) równowartości 70% zadłużenia po spłacie całości kredytu wraz ze skapitalizowanymi
     odsetkami oraz zadłużenia z tytułu przejściowego wykupienia
     odsetek od kredytu w części nie podlegającej umorzeniu, jeżeli 
     spłata ta nastąpi przed dniem 31 grudnia 1997 r., z tym że w przypadku 
     spółdzielczego lokatorskiego prawa do lokalu członkowi spółdzielni 
     przysługuje roszczenie o przekształcenie prawa do lokalu na własnościowe
     z ograniczeniem przez spółdzielnię mieszkaniową żądania uzupełnienia
     wkładu budowlanego do przypadającej na dany lokal nominalnej 
     kwoty umorzenia kredytu dokonanego przy ostatecznym rozliczeniu kosztów
     budowy, która podlega zwrotowi do budżetu państwa.
 2. Wartość lokalu, o której mowa w ust. 1 pkt 1, stanowi iloczyn powierzchni 
   użytkowej i wskaźnika przeliczeniowego 1 m{2} powierzchni użytkowej ostatnio
   ogłoszonego przez wojewodę, na podstawie przepisów ustawy z dnia 
   2 lipca 1994 r. o najmie lokali mieszkalnych i dodatkach mieszkaniowych 
   (Dz.U. Nr 105, poz. 509 i z 1995 r. Nr 86, poz. 433).
 3. Jeżeli kredytobiorca dokonywał w danym roku systematycznych, terminowych
   spłat kredytu wraz z odsetkami w wysokości wynikającej z art. 7, 8 i 
   11, odsetki przejściowo wykupione ze środków budżetu państwa nie podlegają
   oprocentowaniu.
 4. Rada Ministrów określi, w drodze rozporządzenia, szczegółowe warunki i 
   tryb  stosowania oraz sposób  rozliczania umorzeń, o których  mowa w 
   ust. 1.
 
                                Art. 11.
 1. Roczne spłaty kredytów mieszkaniowych, zaciągniętych na podstawie 
   umów określających równocześnie 40-letni okres spłaty kredytu i roczne 
   obciążenie w wysokości 1% aktualnej wartości mieszkań, zajmowanych na 
   warunkach lokatorskich lub 2% aktualnej wartości mieszkań zajmowanych 
   na warunkach własnościowych, nie mogą być niższe od ilorazu kwoty zadłużenia
   z tytułu kredytu i odsetek, w tym odsetek przejściowo wykupionych
   ze środków budżetu państwa, na koniec roku poprzedniego oraz liczby
   lat, jaka pozostała do zakończenia okresu spłaty kredytu, z zastrzeżeniem
   ust. 3.
 2. Wysokość obciążeń, o których mowa w ust. 1, podlega korekcie w związku 
   z przepisami art. 10 ust. 1 pkt 1, 2 i 3.
 3. Na wniosek kredytobiorcy kredyty, o których mowa w ust. 1, mogą być 
   także spłacane na zasadach określonych w art. 7.
 
                                Art. 12.
Rada Ministrów może określić, w drodze rozporządzenia, warunki objęcia 
pomocą państwa, na zasadach określonych w art. 7, spłaty kredytów mieszkaniowych
zaciągniętych do dnia 31 marca 1996 r. na dokończenie inwestycji 
mieszkaniowych rozpoczętych przed dniem 31 grudnia 1994 r. i zasiedlenie 
wybudowanych mieszkań, których zasiedlenie nie było możliwe przez okres nie 
krótszy niż 3 miesiące przed dniem wejścia w życie ustawy.
                                    
                                Art. 13.
W ustawie z dnia 16 września 1982 r. - Prawo spółdzielcze (Dz.U. z 1995 r. 
Nr 54, poz. 288) w art. 218 w § 4 na końcu drugiego zdania kropkę zastępuje 
się przecinkiem i dodaje wyrazy "zgodnie z zasadami, o których mowa w § 3 
pkt 1.".
                                Art. 14.
W zakresie uregulowanym ustawą tracą moc przepisy ustawy z dnia 28 grudnia 
1989 r. o uporządkowaniu stosunków kredytowych (Dz.U. Nr 74, poz. 440, z 
1992 r. Nr 21, poz. 85 i z 1993 r. Nr 40, poz. 181).
                                Art. 15.
Do czasu wydania rozporządzenia, o którym mowa w art. 3 ust. 5, zachowują 
moc przepisy dotychczasowe.
                                Art. 16.
Ustawa wchodzi w życie z dniem 1 stycznia 1996 r.
