



Dz.U. z 1998 r. Nr 155, poz. 1015
                                       
                                       
                                       
                                       
                                    USTAWA
                           z dnia 10 grudnia 1998 r.
                                       
               o zmianie ustawy o działalności ubezpieczeniowej
                                       
                                    Art. 1.
W ustawie z dnia 28 lipca 1990 r. o działalności ubezpieczeniowej (Dz.U. z
1996 r. Nr 11, poz. 62 oraz z 1997 r. Nr 43, poz. 272, Nr 88, poz. 554, Nr
107, poz. 685, Nr 121, poz. 769 i 770 i Nr 139, poz. 934) wprowadza się
następujące zmiany:
1) w art. 5 w ust. 3 dodaje się zdanie drugie w brzmieniu:
    "Zakład ubezpieczeń nie może ustalać stawek ubezpieczeniowych poniżej
     kosztów świadczenia ochrony ubezpieczeniowej w celu eliminacji
     konkurencji.";
2) tytuł rozdziału 4 otrzymuje brzmienie:
    "Rozdział 4. Warunki podejmowania i prowadzenia działalności
     ubezpieczeniowej przez zagraniczne zakłady ubezpieczeń";
3) skreśla się art. 38-39a;
4) art. 40 i 41 otrzymują brzmienie:
    "Art. 40. Przepisy ustawy, z wyjątkiem przepisów rozdziału 10, stosuje się
           do głównych oddziałów zagranicznych zakładów ubezpieczeń, o ile
           przepisy art. 41-42r nie stanowią inaczej.
     Art. 41. Zagraniczne zakłady ubezpieczeń mogą podejmować i prowadzić
           działalność ubezpieczeniową na terytorium Rzeczypospolitej Polskiej
           na zasadzie wzajemności.";
5) dodaje się art. 41a w brzmieniu:
      "Art. 41a. 1. Zagraniczne zakłady ubezpieczeń mogą podejmować i
             prowadzić działalność ubezpieczeniową na terytorium
             Rzeczypospolitej Polskiej jedynie przez główny oddział
             zagranicznego zakładu ubezpieczeń, zwany dalej "głównym
             oddziałem".
         2. Główny oddział działa na podstawie przepisów prawa polskiego i
           statutu głównego oddziału określanego przez zagraniczny zakład
           ubezpieczeń, sporządzanego w formie aktu notarialnego.
         3. Statut głównego oddziału i jego zmiany podlegają zatwierdzeniu
           przez ministra właściwego do spraw instytucji finansowych.
         4. Statut głównego oddziału określa w szczególności:
           1) strukturę organizacyjną głównego oddziału,
           2) zasady tworzenia jednostek terenowych oraz zasady ich
             reprezentacji,
           3) rodzaje rezerw techniczno-ubezpieczeniowych tworzonych przez
             główny oddział i metody ich tworzenia,
           4) zasady rozliczeń z zagranicznym zakładem ubezpieczeń.
         5. Główny oddział może rozpocząć działalność z chwilą dokonania
           wpisu do rejestru głównych oddziałów.
         6. Wpis do rejestru głównych oddziałów może zostać dokonany po
           uzyskaniu zezwolenia ministra właściwego do spraw instytucji
           finansowych na prowadzenie działalności ubezpieczeniowej przez
           zagraniczny zakład ubezpieczeń na terytorium Rzeczypospolitej
           Polskiej.
         7. Rejestr głównych oddziałów prowadzi Sąd Rejonowy dla Miasta
           Stołecznego Warszawy.
         8. Rejestr głównych oddziałów jest jawny.
         9. Minister właściwy do spraw sprawiedliwości określa, w drodze
           rozporządzenia, zasady i tryb postępowania w sprawach rejestru
           głównych oddziałów, dane podlegające wpisowi do rejestru, sposób
           jego prowadzenia oraz szczegółowe zasady udostępniania rejestru do
           wglądu. Minister właściwy do spraw sprawiedliwości, wydając
           rozporządzenie, uwzględnia konieczność zapewnienia kompletności
           danych zawartych w rejestrze.
         10. Ogłoszenie o wpisie do rejestru głównych oddziałów zamieszcza się
           w Monitorze Sądowym i Gospodarczym na koszt głównego oddziału.";
6) art. 42 otrzymuje brzmienie:
       "Art. 42. 1. Główny oddział może nabywać prawa i zaciągać zobowiązania,
              pozywać i być pozywany.
         2. Głównym oddziałem kieruje dyrektor głównego oddziału, który
           posiada stałe miejsce zamieszkania na terytorium Rzeczypospolitej
           Polskiej.
         3. Prawo reprezentacji głównego oddziału przysługuje jedynie
           samodzielnie dyrektorowi lub dwóm zastępcom dyrektora łącznie.
         4. Zagraniczny zakład ubezpieczeń działający na terytorium
           Rzeczypospolitej Polskiej może wyznaczyć osobę uprawnioną do
           reprezentacji; osoba ta reprezentuje zagraniczny zakład
           ubezpieczeń działający na terytorium Rzeczypospolitej Polskiej od
           chwili ujawnienia jej danych w rejestrze.
         5. Dyrektor głównego oddziału, jego zastępcy oraz osoba, o której
           mowa w ust. 4, są ujawniani w rejestrze głównych oddziałów.
         6. Główny oddział jest obowiązany przechowywać wszelkie dokumenty
           dotyczące działalności, o której mowa w art. 41a ust. 1, w
           siedzibie głównego oddziału na terytorium Rzeczypospolitej
           Polskiej.
         7. Główny oddział ma swoją siedzibę na terytorium Rzeczypospolitej
           Polskiej w miejscowości, wskazanej w zezwoleniu, o którym mowa w
           art. 42a ust. 1.
         8. Właściwe do rozpoznawania spraw, w których stroną lub
           uczestnikiem jest zagraniczny zakład ubezpieczeń działający na
           terytorium Rzeczypospolitej Polskiej przez główny oddział, są sądy
           polskie.";
7) dodaje się art. 42a-42r w brzmieniu:
      ,,Art. 42a. 1. Minister właściwy do spraw instytucji finansowych, po
             wyrażeniu opinii przez organ nadzoru, wydaje na wniosek
             zagranicznego zakładu ubezpieczeń zezwolenie na prowadzenie
             działalności ubezpieczeniowej przez zagraniczny zakład
             ubezpieczeń na terytorium Rzeczypospolitej Polskiej.
         2. Wniosek, o którym mowa w ust. 1, powinien zawierać:
           1) nazwę i siedzibę zagranicznego zakładu ubezpieczeń oraz nazwę
             państwa, w którym znajduje się jego siedziba,
           2) siedzibę oraz rzeczowy zakres działalności głównego oddziału,
           3) imiona i nazwiska osób proponowanych na dyrektora głównego
             oddziału, jego zastępców oraz aktuariusza, jeżeli obowiązek
             wykonywania przez tę osobę przypisanych jej czynności wynika z
             ustawy.
         3. Do wniosku, o którym mowa w ust. 1, dołącza się:
           1) statut oraz imiona i nazwiska członków organu zarządzającego
             zagranicznego zakładu ubezpieczeń,
           2) informację o wysokości środków własnych zagranicznego zakładu
             ubezpieczeń,
           3) dane o wykształceniu i doświadczeniu zawodowym osób, o których
             mowa w ust. 2 pkt 3,
           4) zaświadczenie organu nadzoru ubezpieczeniowego państwa, w którym
             zagraniczny zakład ubezpieczeń ma swoją siedzibę, o posiadaniu
             zezwolenia na prowadzenie działalności ubezpieczeniowej oraz o
             posiadaniu środków własnych i informację o sytuacji finansowej,
           5) dowód, że zakłady ubezpieczeń działające na terytorium
             Rzeczypospolitej Polskiej, zgodnie z niniejszą ustawą, mogą
             podjąć działalność ubezpieczeniową na terytorium kraju
             pochodzenia zagranicznego zakładu ubezpieczeń; wymóg ten nie
             dotyczy krajów, z którymi Rzeczpospolita Polska podpisała
             stosowne umowy międzynarodowe,
           6) bilans oraz rachunek zysków i strat za okres ostatnich trzech
             lat działalności zagranicznego zakładu ubezpieczeń wraz z opinią
             biegłego rewidenta,
           7) ogólne warunki ubezpieczeń, które zamierza prowadzić zagraniczny
             zakład ubezpieczeń na terytorium Rzeczypospolitej Polskiej przez
             główny oddział,
           8) plan działalności wraz z rachunkiem symulacyjnym dotyczącym
             prowadzenia głównego oddziału na terytorium Rzeczypospolitej
             Polskiej, zawierający dane określone w art. 31,
           9) projekt statutu głównego oddziału,
          10) informacje o wysokości funduszu organizacyjnego przeznaczonego
             na utworzenie administracji głównego oddziału i zorganizowanie
             jego jednostek terenowych.
       Art. 42b. 1. Zezwolenie, o którym mowa w art. 42a ust. 1, jest wydawane
              na prowadzenie działalności ubezpieczeniowej w zakresie jednej
              lub kilku grup ubezpieczeń albo jednego lub kilku rodzajów
              ubezpieczeń wymienionych w załączniku do ustawy.
         2. Zezwolenie może być wydane, jeżeli w państwie, w którym znajduje
           się siedziba zagranicznego zakładu ubezpieczeń, posiada on
           odpowiednie zezwolenie na prowadzenie działalności
           ubezpieczeniowej we wnioskowanym zakresie i działa w formie spółki
           akcyjnej lub towarzystwa ubezpieczeń wzajemnych.
       Art. 42c. 1. Zezwolenie obejmuje dane zawarte w art. 42a ust. 2.
         2. Zagraniczny zakład ubezpieczeń jest obowiązany powiadomić
           ministra właściwego do spraw instytucji finansowych i organ
           nadzoru o zmianie osób pełniących funkcje dyrektora głównego
           oddziału, jego zastępców i aktuariusza oraz przedstawić
           odpowiednie dane o wykształceniu i doświadczeniu zawodowym tych
           osób, w terminie 30 dni od dnia powstania tych zmian.
         3. Zagraniczny zakład ubezpieczeń jest obowiązany rozpocząć
           działalność w terminie nie dłuższym niż rok od daty wydania
           zezwolenia; w przypadku nierozpoczęcia działalności w tym terminie
           zezwolenie wygasa.
    Art. 42d. Zmiana rzeczowego zakresu działania zagranicznego zakładu
           ubezpieczeń wymaga zezwolenia ministra właściwego do spraw
           instytucji finansowych; do wniosku o wydanie zezwolenia stosuje się
           przepisy art. 42a.
       Art. 42e. 1. Zagraniczny zakład ubezpieczeń, prowadzący działalność
              ubezpieczeniową na terytorium Rzeczypospolitej Polskiej w grupie
              10 i 13 działu II, staje się członkiem Ubezpieczeniowego
              Funduszu Gwarancyjnego i Polskiego Biura Ubezpieczeń
              Komunikacyjnych.
         2. Wysokość składki wnoszonej przez zagraniczny zakład ubezpieczeń
           na rzecz Ubezpieczeniowego Funduszu Gwarancyjnego i Polskiego
           Biura Ubezpieczeń Komunikacyjnych wyliczana jest od składki
           przypisanej brutto głównego oddziału.
       Art. 42f. 1. Wydanie zezwolenia na prowadzenie lub rozszerzenie
              działalności ubezpieczeniowej przez zagraniczny zakład
              ubezpieczeń na terytorium Rzeczypospolitej Polskiej jest
              uzależnione od złożenia kaucji w celu zabezpieczenia jego
              przyszłych zobowiązań z tytułu umów ubezpieczenia zawartych
              przez główny oddział na terytorium Rzeczypospolitej Polskiej.
         2. Kaucja wynosi 50% minimalnej wysokości kapitału gwarancyjnego, o
           którym mowa w art. 46 ust. 1 pkt 3.
         3. Kaucja jest utrzymywana przez cały okres działalności głównego
           oddziału na terytorium Rzeczypospolitej Polskiej.
         4. Kaucja jest zaliczana na poczet posiadanych środków własnych i
           podlega zdeponowaniu na wyodrębnionym, oprocentowanym rachunku w
           banku mającym siedzibę na terytorium Rzeczypospolitej Polskiej,
           który posiada fundusze własne w wysokości stanowiącej równowartość
           w złotych co najmniej 100 mln ECU.
         5. Kaucja, wraz z oprocentowaniem, podlega zwrotowi zagranicznemu
           zakładowi ubezpieczeń po zaspokojeniu wszystkich roszczeń
           wynikających z umów ubezpieczenia zawartych za pośrednictwem
           głównego oddziału na terytorium Rzeczypospolitej Polskiej.
         6. Kaucja nie podlega egzekucji; zaspokojenie z kaucji, za zgodą
           organu nadzoru, może nastąpić jedynie w trakcie likwidacji
           głównego oddziału.
     Art. 42g. Zezwolenie na prowadzenie lub rozszerzenie działalności
           ubezpieczeniowej przez zagraniczny zakład ubezpieczeń na terytorium
           Rzeczypospolitej Polskiej nie może być wydane, jeżeli zachodzi co
           najmniej jedna z następujących okoliczności:
           1) wniosek oraz dołączone do niego dokumenty nie spełniają wymogów
             określonych w art. 42a,
           2) dyrektor głównego oddziału i co najmniej jeden jego zastępca nie
             posiadają wykształcenia i doświadczenia zawodowego niezbędnego do
             zarządzania działalnością ubezpieczeniową,
           3) zagraniczny zakład ubezpieczeń nie daje rękojmi prawidłowego
             prowadzenia działalności ubezpieczeniowej na terytorium
             Rzeczypospolitej Polskiej,
           4) zagraniczny zakład ubezpieczeń nie udowodni posiadania środków
             finansowych gwarantujących wypłacalność,
           5) zagrożone są ważne interesy gospodarcze państwa,
           6) plan działalności, o którym mowa w art. 31, wraz z rachunkiem
             symulacyjnym, obejmującym funkcjonowanie głównego oddziału na
             terytorium Rzeczypospolitej Polskiej, nie zapewnia trwałej
             zdolności zagranicznego zakładu ubezpieczeń do wykonywania
             zobowiązań z tytułu umów zawieranych na terytorium
             Rzeczypospolitej Polskiej,
           7) brak dowodu, o którym mowa w art. 42a ust. 3 pkt 5.
     Art. 42h. Zagraniczny zakład ubezpieczeń jest obowiązany do tworzenia
           rezerw techniczno - ubezpieczeniowych, o których mowa w art. 49 i
           50, z tytułu zobowiązań, jakie mogą wyniknąć z zawartych przez
           główny oddział umów ubezpieczenia na terytorium Rzeczypospolitej
           Polskiej.
       Art. 42i. 1. Zagraniczny zakład ubezpieczeń jest obowiązany do
              posiadania na terytorium Rzeczypospolitej Polskiej środków
              własnych w wysokości nie niższej niż margines wypłacalności, o
              którym mowa w art. 45, przy czym podstawą do wyliczenia
              marginesu wypłacalności jest przypis składki lub świadczenia
              głównego oddziału.
         2. Środki własne, o których mowa w ust. 1, ustala się zgodnie z art.
           45a, przy czym kaucja, o której mowa w art. 42f zwiększa wartość
           tych środków.
     Art. 42j. Minimalny kapitał gwarancyjny dla głównego oddziału wynosi 50%
           minimalnego kapitału gwarancyjnego określonego dla zakładów
           ubezpieczeń.
       Art. 42k. 1. Nadzór nad głównym oddziałem zagranicznego zakładu
              ubezpieczeń sprawuje organ nadzoru.
         2. Przepisy określające uprawnienia organu nadzoru w stosunku do
           organów zakładu ubezpieczeń stosuje się odpowiednio do dyrektora
           głównego oddziału i jego zastępców lub osoby wyznaczonej przez
           zagraniczny zakład ubezpieczeń do jego reprezentowania.
       Art. 42l. 1. Minister właściwy do spraw instytucji finansowych cofa
              zezwolenie na prowadzenie działalności ubezpieczeniowej przez
              zagraniczny zakład ubezpieczeń na terytorium Rzeczypospolitej
              Polskiej, jeżeli zakład ten w państwie, gdzie znajduje się jego
              siedziba:
           1) utracił zezwolenie na prowadzenie działalności ubezpieczeniowej,
           2) został postawiony w stan likwidacji lub upadłości.
         2. Minister właściwy do spraw instytucji finansowych, na wniosek
           organu nadzoru, może cofnąć zezwolenie na prowadzenie działalności
           w zakresie jednej lub kilku grup ubezpieczeń albo jednego lub
           kilku rodzajów ubezpieczeń przez zagraniczny zakład ubezpieczeń na
           terytorium Rzeczypospolitej Polskiej, jeżeli:
           1) zagraniczny zakład ubezpieczeń przestał spełniać warunki
             niezbędne do uzyskania zezwolenia,
           2) główny oddział prowadzi działalność ubezpieczeniową z
             naruszeniem przepisów prawa,
           3) zagraniczny zakład ubezpieczeń wystąpił do organu nadzoru z
             wnioskiem o cofnięcie zezwolenia, przy czym powinno być
             zagwarantowane zabezpieczenie interesów ubezpieczonych dotyczące
             w szczególności spełnienia świadczeń i wypłaty odszkodowań.
     Art. 42ł. Rozwiązanie głównego oddziału następuje po przeprowadzeniu
           likwidacji.
      Art. 42m. 1. Likwidatorzy są obowiązani do składania sprawozdań o
             przebiegu likwidacji  w terminach 3 miesięcznych; organ nadzoru
             może żądać przedstawiania sprawozdań o przebiegu likwidacji w
             terminach krótszych oraz przekazywania dodatkowych informacji.
         2. W razie ogłoszenia lub zarządzenia likwidacji głównego oddziału,
           niedopuszczalne jest zawieranie nowych umów ubezpieczenia,
           przedłużanie umów zawartych lub podwyższanie sum ubezpieczenia.
           Umowy zawarte nie ulegają przedłużeniu.
         3. W razie likwidacji przez zagraniczny zakład ubezpieczeń
           działalności na terytorium Rzeczypospolitej Polskiej lub utraty
           zezwolenia na prowadzenie działalności ubezpieczeniowej w kraju,
           likwidatorem głównego oddziału jest jego dyrektor.
         4. Dyrektor ma obowiązek powiadomić ministra właściwego do spraw
           instytucji finansowych i ogłosić trzykrotnie w gazecie
           ogólnopolskiej o okolicznościach, o których mowa w art. 42l ust.
           1, w terminie 14 dni od dnia utraty zezwolenia, otwarcia
           likwidacji lub ogłoszenia upadłości.
         5. Jeżeli środki stanowiące pokrycie funduszu ubezpieczeniowego nie
           wystarczą na pokrycie wszystkich zobowiązań, za zgodą organu
           nadzoru zaspokojenie niepokrytej części następuje z kaucji.
         6. Do likwidacji głównego oddziału przepisy art. 446 § 2, art. 448450,
452, 453, 457-461 Kodeksu handlowego stosuje się odpowiednio.
      Art. 42n. 1. Minister właściwy do spraw instytucji finansowych, na
             wniosek organu nadzoru, może zarządzić likwidację głównego
             oddziału w przypadku, gdy:
           1) działalność zagranicznego zakładu ubezpieczeń jest prowadzona z
             naruszeniem przepisów prawa lub jest sprzeczna z planem
             działalności,
           2) zagraniczny zakład ubezpieczeń nie spełnia świadczeń
             ubezpieczeniowych na terenie Rzeczypospolitej Polskiej albo
             spełnia je z opóźnieniem lub częściowo.
         2. W razie zarządzenia likwidacji, organ nadzoru wyznacza
           likwidatora. Przepisy art. 42m stosuje się odpowiednio.
      Art. 42o. 1. W przypadku ogłoszenia upadłości zagranicznego zakładu
             ubezpieczeń, pierwszeństwo do zaspokojenia z masy upadłości w
             kraju mają należności z tytułu umów ubezpieczenia, zawartych
             przez główny oddział na terytorium Rzeczypospolitej Polskiej.
         2. W przypadku ogłoszenia upadłości zagranicznego zakładu
           ubezpieczeń, do likwidacji działalności głównego oddziału stosuje
           się odpowiednio przepisy rozporządzenia Prezydenta
           Rzeczypospolitej z dnia 24 października 1934 r. - Prawo
           upadłościowe (Dz.U. z 1991 r. Nr 118, poz. 512, z 1994 r. Nr 1,
           poz. 1, z 1995 r. Nr 85, poz. 426, z 1996 r. Nr 6, poz. 43, Nr 43,
           poz. 189, Nr 106, poz. 496 i Nr 149, poz. 703, z 1997 r. Nr 28,
           poz. 153, Nr 54, poz. 349, Nr 117, poz. 751, Nr 121, poz. 770 i Nr
           140, poz. 940 oraz z 1998 r. Nr 117, poz. 756).
    Art. 42p. Zagraniczny zakład ubezpieczeń odpowiada za zobowiązania
           głównego oddziału całym swoim majątkiem.
    Art. 42r. Dyrektor głównego oddziału, który nie powiadomi ministra
           właściwego do spraw instytucji finansowych oraz nie ogłosi
           trzykrotnie w gazecie ogólnopolskiej o okolicznościach, o których
           mowa w art. 42l ust. 1, odpowiada majątkiem osobistym i solidarnie
           z zagranicznym zakładem ubezpieczeń za szkodę wyrządzoną z tego
           tytułu wierzycielom.";
8) skreśla się art. 43 i 44;
9)  w art. 45a:
   a) ust. 1 otrzymuje brzmienie:
     "1. Środki własne są to aktywa zakładu ubezpieczeń, z wyłączeniem aktywów
       przeznaczonych na pokrycie wszelkich przewidywalnych zobowiązań i
       wartości niematerialnych i prawnych. Przy ustalaniu wartości środków
       własnych uwzględnia się:
        1) opłaconą część kapitału akcyjnego (zakładowego) - wielkość
         dodatnia,
        2) kapitał zapasowy - wielkość dodatnia,
        3) kapitał rezerwowy z aktualizacji wyceny - wielkość dodatnia lub
         ujemna,
        4) kapitał rezerwowy pozostały - wielkość dodatnia,
        5) wartości niematerialne i prawne - wielkość ujemna (z wyłączeniem
         nabytego użytkowania wieczystego i spółdzielczego własnościowego
         prawa do lokalu mieszkalnego),
        6) nie podzielony wynik finansowy z lat ubiegłych: zysk - wielkość
         dodatnia, strata - wielkość ujemna,
        7) wynik finansowy netto okresu sprawozdawczego: zysk - wielkość
         dodatnia, strata - wielkość ujemna,
        8) połowę należnych wpłat na poczet kapitału akcyjnego w przypadku
         spółek akcyjnych - wartość dodatnia,
        9) połowę należnych wpłat na poczet kapitału zakładowego, jeżeli co
         najmniej 25% kapitału zostało opłacone, w przypadku towarzystw
         ubezpieczeń wzajemnych - wartość dodatnia.",
   b) w ust. 2 w pkt 2 skreśla się wyrazy "oraz 50% środków, o których mowa w
     ust. 1",
   c) dodaje się ust. 3 w brzmieniu:
     "3. Na wniosek zakładu ubezpieczeń i na podstawie przedstawionych przez
       zakład dowodów organ nadzoru, w drodze decyzji, może wyrazić zgodę na
       zaliczenie do środków własnych:
        1) całości lub części różnicy między wartością bilansową a aktualną
         ceną sprzedaży aktywów, pod warunkiem, że te różnice nie mają
         charakteru wyjątkowego,
        2) kapitału pożyczek pod warunkiem, że:
           a) kapitał pożyczek nie stanowi więcej niż 25% środków własnych,
           b) kapitał pożyczek jest opłacony w pełnej wysokości,
           c) w umowie pożyczki zawarto warunki, zgodnie z którymi kapitał
             pożyczek, w przypadku upadłości lub likwidacji zakładu
             ubezpieczeń, może być spłacony dopiero po zaspokojeniu wszystkich
             innych wierzycieli zakładu ubezpieczeń,
           d) w przypadku pożyczek z określonym okresem spłaty, pierwotny
             okres spłaty nie wynosi mniej niż 5 lat; nie później jednak niż
             rok przed terminem spłaty, zakład ubezpieczeń obowiązany jest
             przedstawić do zatwierdzenia przez organ nadzoru plan określający
             sposób utrzymania lub podniesienia środków własnych do wymaganej
             wartości przed terminem spłaty, chyba że warunki zaliczenia
             pożyczki do środków własnych stopniowo ograniczają wartość
             pożyczki zaliczanej do środków własnych przez okres co najmniej 5
             lat przed terminem spłaty. Organ nadzoru może zezwolić na
             przedterminową spłatę pożyczek na wniosek zakładu ubezpieczeń pod
             warunkiem, że nie spowoduje to naruszenia przez zakład
             ubezpieczeń art. 45 ust. 1,
           e) w przypadku pożyczek, których termin spłaty nie jest ustalony,
             pożyczki te mogą być spłacane tylko z zachowaniem pięcioletniego
             okresu wypowiedzenia, chyba że nie są już zaliczane do środków
             własnych. Dokonanie przedterminowej spłaty może nastąpić tylko i
             wyłącznie po uzyskaniu uprzedniej zgody organu nadzoru. Zakład
             ubezpieczeń jest obowiązany zawiadomić organ nadzoru o planowanej
             spłacie na co najmniej 6 miesięcy przed ustalonym terminem spłaty
             i przedstawić aktualne dane  o wartości środków własnych oraz
             dane o wartości środków własnych przed i po dokonaniu spłaty.
             Organ nadzoru może zezwolić na spłatę pożyczek pod warunkiem, że
             nie spowoduje to naruszenia przez zakład ubezpieczeń art. 45 ust.
             1,
           f) z umowy pożyczki będzie wynikać, że przedterminowa spłata
             pożyczki będzie możliwa jedynie w przypadkach określonych w lit.
             b) lub lit. c),
           g) w umowie pożyczki zawarto warunki, zgodnie z którymi umowa
             pożyczki może być zmieniona tylko po otrzymaniu od organu nadzoru
             zgody na planowane zmiany.";
10) w art. 84 ust. 4 otrzymuje brzmienie:
     "4. Minister właściwy do spraw instytucji finansowych określa, w drodze
       rozporządzenia, po zasięgnięciu opinii organu nadzoru i Rzecznika
       Ubezpieczonych, sposób obliczania wpłat na pokrycie kosztów, o których
       mowa w ust. 1, proporcjonalnie do składki przypisanej brutto, terminy
       uiszczenia wpłat oraz wysokość odsetek za ich nieuiszczenie w
       terminie.";
11) w art. 90e:
   a) ust. 1 otrzymuje brzmienie:
     "1. Osoba fizyczna lub prawna, która nie dopełniła obowiązku zawarcia
       umowy ubezpieczenia, o którym mowa w art. 4, zgodnie z ogólnymi
       warunkami tego ubezpieczenia, jest obowiązana wnieść opłatę. ",
   b) dodaje się ust. 1a i 1b w brzmieniu:
     "1a. Opłata na rok kalendarzowy ustalana jest przez Ubezpieczeniowy
       Fundusz Gwarancyjny w wysokości trzykrotnej średniej podstawowej
       rocznej składki ubezpieczeniowej w danym ubezpieczeniu, obowiązującej
       w dniu 30 września roku poprzedzającego rok kontroli, w zakładach
       ubezpieczeń, których udział w rynku ubezpieczeń obowiązkowych
       przekracza 5%.
     1b. Udział w rynku, o którym mowa w ust. 1a, ustalany jest przez
       Państwowy Urząd Nadzoru Ubezpieczeń, na podstawie składki przypisanej
       w pierwszym półroczu roku poprzedzającego rok kontroli.",
   c) dodaje się ust. 7 - 9 w brzmieniu:
     "7. Jeżeli osoba kierująca pojazdem mechanicznym, zarejestrowanym poza
       granicami Rzeczypospolitej Polskiej, przy wjeździe na jej terytorium,
       nie przedstawi dokumentu zawarcia umowy ubezpieczenia
       odpowiedzialności cywilnej posiadaczy pojazdów mechanicznych za szkody
       powstałe w związku z ruchem tych pojazdów, organy uprawnione do
       kontroli granicznej lub celnej nie dopuszczą tego pojazdu do
       przekroczenia granicy, chyba że posiadacz pojazdu zawrze umowę
       ubezpieczenia obowiązkowego.
     8. Jeżeli osoba, o której mowa w ust. 7, przy wyjeździe z terytorium
       Rzeczypospolitej Polskiej, nie przedstawi dokumentu zawarcia umowy
       ubezpieczenia, o którym mowa w ust. 7, ważnego do dnia wyjazdu
       włącznie, organy uprawnione do kontroli granicznej lub celnej nie
       dopuszczą tego pojazdu do przekroczenia granicy bez uiszczenia opłaty
       określonej w ust. 1.
     9. Jeżeli osoba, o której mowa w ust. 7, w czasie kontroli na terytorium
       Rzeczypospolitej Polskiej, nie przedstawi organowi obowiązanemu lub
       uprawnionemu do kontroli dokumentu potwierdzającego zawarcie przed
       dokonaniem kontroli umowy ubezpieczenia, o którym mowa w ust. 7,
       warunkiem zwrotu dowodu rejestracyjnego, zatrzymanego zgodnie z
       przepisami ustawy z dnia 20 czerwca 1997 r. - Prawo o ruchu drogowym
       (Dz.U. Nr 98, poz. 602, Nr 123, poz. 779 i Nr 160, poz. 1086 oraz z
       1998 r. Nr 106, poz. 668 i Nr 133, poz. 872), jest wniesienie opłaty,
       o której mowa w ust. 1.";
12) dodaje się art. 90k w brzmieniu:
    "Art. 90k. Dyrektor głównego oddziału, który nie powiadamia ministra
           właściwego do spraw instytucji finansowych oraz nie ogłasza
           trzykrotnie w gazecie ogólnopolskiej o utracie zezwolenia,
           likwidacji lub upadłości zagranicznego zakładu ubezpieczeń, podlega
           grzywnie, karze ograniczenia wolności albo pozbawienia wolności do
           roku.".
 
                                    Art. 2.
W ustawie z dnia 8 czerwca 1995 r. o zmianie ustawy o działalności
ubezpieczeniowej, o zmianie rozporządzenia Prezydenta Rzeczypospolitej Kodeks
handlowy oraz o zmianie ustawy o podatku dochodowym od osób prawnych
(Dz.U. Nr 96, poz. 478) w art. 1 skreśla się pkt 39 i 40.
                                    Art. 3.
W ustawie z dnia 20 sierpnia 1997 r. o Krajowym Rejestrze Sądowym (Dz.U. Nr
121, poz. 769) w art. 79 w pkt 3 skreśla się wyrazy " , w art. 39a w ust. 2 w
pkt 1 oraz w art. 41 w ust. 2".
                                       
                                    Art. 4.
Dotychczasowe przepisy wykonawcze zachowują moc do czasu wydania nowych
przepisów wykonawczych, jeżeli nie są sprzeczne z niniejszą ustawą, nie dłużej
jednak niż przez 6 miesięcy od dnia wejścia w życie ustawy.
                                       
                                    Art. 5.
Ustawa wchodzi w życie z dniem 1 stycznia 1999 r.
                                       
                                                                              
