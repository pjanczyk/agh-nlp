



Dz.U. z 1997 r. Nr 114, poz. 739
                                 USTAWA
                       z dnia 25 czerwca 1997 r.
                                    
                            o cudzoziemcach
                                    
                                    
                               Rozdział 1
                            Przepisy ogólne
                                    
                                Art. 1.
 1. Ustawa określa zasady i warunki wjazdu na terytorium Rzeczypospolitej 
   Polskiej, przejazdu przez to terytorium, pobytu na nim i wyjazdu cudzoziemców
   z terytorium Rzeczypospolitej Polskiej oraz właściwość organów 
   w tych sprawach.
 2. Do spraw objętych przepisami ustawy, które uregulowane są postanowieniami
   umów i porozumień międzynarodowych obowiązujących Rzeczpospolitą
   Polską, stosuje się postanowienia tych umów i porozumień.
 3. Ustawy nie stosuje się, z wyjątkiem art. 5 i 96, do szefów i członków personelu
   misji dyplomatycznych, kierowników urzędów konsularnych i członków
   personelu konsularnego państw obcych oraz innych osób zrównanych 
   z nimi na podstawie ustaw, umów lub powszechnie ustalonych zwyczajów 
   międzynarodowych, pod warunkiem wzajemności i posiadania przez te 
   osoby odpowiednich dokumentów.
                                    
                                Art. 2.
Cudzoziemcem jest każdy, kto nie posiada obywatelstwa polskiego.
                                    
                                Art. 3.
Cudzoziemca będącego obywatelem dwóch lub więcej państw traktuje się jako 
obywatela tego państwa, którego dokument paszportowy stanowił podstawę 
wjazdu na terytorium Rzeczypospolitej Polskiej.
                                    
                                Art. 4.
Ilekroć w ustawie jest mowa o:
   1) dokumencie paszportowym - oznacza to każdy dokument wydany przez 
     organ państwa obcego lub organizację międzynarodową, uprawniający 
     do przekroczenia granicy,
   2) wizie - oznacza to zezwolenie właściwego organu polskiego wydane cudzoziemcowi,
     uprawniające go do wjazdu na terytorium Rzeczypospolitej
     Polskiej, przejazdu przez to terytorium, pobytu na nim i wyjazdu z 
     terytorium Rzeczypospolitej Polskiej, w czasie, w celu i na warunkach w 
     nim określonych,
   3) karcie czasowego pobytu - oznacza to dokument wydany cudzoziemcowi,
     który uzyskał zezwolenie na zamieszkanie na czas oznaczony na terytorium
     Rzeczypospolitej Polskiej,
   4) karcie stałego pobytu - oznacza to dokument wydany cudzoziemcowi, 
     który uzyskał zezwolenie na stałe zamieszkanie na terytorium Rzeczypospolitej
     Polskiej, zwane dalej "osiedleniem się",
   5) dokumencie podróży - oznacza to dokument wydany cudzoziemcowi 
     przez właściwy organ Rzeczypospolitej Polskiej, uprawniający do wielokrotnego
     przekraczania granicy,
   6) tymczasowym dokumencie podróży - oznacza to dokument wydany cudzoziemcowi
     przez właściwy organ Rzeczypospolitej Polskiej, uprawniający
     do jednokrotnego przekroczenia granicy,
   7) Konwencji Genewskiej - oznacza to Konwencję dotyczącą statusu 
     uchodźców, sporządzoną w Genewie dnia 28 lipca 1951 r. (Dz.U. z 
     1991 r. Nr 119, poz. 515 i 516),
   8) Protokole Nowojorskim - oznacza to Protokół dotyczący statusu uchodźców,
     sporządzony w Nowym Jorku dnia 31 stycznia 1967 r. (Dz.U. z 
     1991 r. Nr 119, poz. 517 i 518), 
   9) kraju pochodzenia - oznacza to państwo, którego obywatelem jest cudzoziemiec,
     a w wypadku cudzoziemca, którego obywatelstwa nie da się 
     ustalić lub który nie posiada obywatelstwa żadnego państwa - państwo, 
     w którym zamieszkuje,
  10) bezpiecznym kraju pochodzenia - oznacza to taki kraj pochodzenia, w 
     którym ze względu na system prawa i jego stosowanie oraz ze względu 
     na stosunki polityczne w nim panujące, nie występują prześladowania z 
     powodu rasy, religii, narodowości, przynależności do określonej grupy 
     społecznej lub przekonań politycznych i nikt nie jest poddawany torturom,
     nie jest traktowany w sposób nieludzki lub poniżający ani nie jest 
     w taki sposób karany, 
  11) bezpiecznym kraju trzecim - oznacza to państwo nie będące krajem 
     pochodzenia, które ratyfikowało i stosuje Konwencję Genewską oraz 
     Protokół Nowojorski, jak również Konwencję o Ochronie Praw Człowieka
     i Podstawowych Wolności, sporządzoną w Rzymie dnia 4 listopada
     1950 r. (Dz.U. z 1993 r. Nr 61, poz. 284 i 285) lub Międzynarodowy 
     Pakt Praw Obywatelskich i Politycznych, otwarty do podpisu w Nowym 
     Jorku dnia 19 grudnia 1966 r. (Dz.U. z 1977 r. Nr 38, poz. 167 i 168), a 
     w szczególności zapewnia dostęp do postępowania o nadanie statusu 
     uchodźcy,
  12) granicy - oznacza to granicę państwową Rzeczypospolitej Polskiej w rozumieniu
     ustawy z dnia 12 października 1990 r. o ochronie granicy państwowej
     (Dz.U. Nr 78, poz. 461 oraz z 1997 r. Nr 6, poz. 31).
                                    
                               Rozdział 2
                         Przekraczanie granicy
                                    
                                Art. 5.
Cudzoziemiec może przekroczyć granicę oraz przebywać na terytorium Rzeczypospolitej
Polskiej, jeżeli posiada ważny dokument paszportowy oraz wizę, 
o ile przepisy niniejszej ustawy nie stanowią inaczej.
                                    
                                Art. 6.
 1. Cudzoziemiec wjeżdżający na terytorium Rzeczypospolitej Polskiej winien 
   posiadać i okazać na żądanie uprawnionego organu środki niezbędne do 
   pokrycia kosztów wjazdu na terytorium Rzeczypospolitej Polskiej, przejazdu
   przez to terytorium, pobytu na nim i wyjazdu z terytorium Rzeczypospolitej
   Polskiej oraz zezwolenie na wjazd do innego państwa lub na powrót
   do kraju pochodzenia, jeżeli zezwolenie takie jest wymagane.
 2. Posiadanie środków, o których mowa w ust. 1, może być potwierdzone 
   przez okazanie:
   1) waluty polskiej lub zagranicznych środków płatniczych, które mogą być 
     w Rzeczypospolitej Polskiej legalnie wymienione,
   2) dokumentów umożliwiających uzyskanie środków płatniczych,
   3) zaproszenia, o którym mowa w art. 15,
   4) dokumentu potwierdzającego rezerwację i opłacenie w Rzeczypospolitej 
     Polskiej zakwaterowania i wyżywienia.
 3. Posiadanie przez cudzoziemca środków niezbędnych do wyjazdu może być 
   potwierdzone także przez okazanie biletu uprawniającego do podróży do 
   kraju pochodzenia lub innego państwa albo przez posiadanie środka 
   transportu.
                                    
                                Art. 7.
 1. Ustala się następujące rodzaje wiz:
   1) wiza pobytowa,
   2) wiza pobytowa z prawem do pracy,
   3) wiza repatriacyjna,
   4) wiza tranzytowa.
 2. Wiza może uprawniać do jednokrotnego lub wielokrotnego wjazdu.
 3. Wiza repatriacyjna uprawnia do jednokrotnego wjazdu.
 4. Wiza określa okres, w którym może nastąpić wjazd na terytorium Rzeczypospolitej
   Polskiej, oraz czas pobytu; może ona również określać miejsce, 
   w którym powinno nastąpić przekroczenie granicy, cel pobytu, a także inne
   warunki.
                                    
                                Art. 8.
 1. Wiza pobytowa uprawnia do pobytu na terytorium Rzeczypospolitej Polskiej
   bez prawa do podejmowania zatrudnienia lub innej pracy zarobkowej 
   w rozumieniu przepisów ustawy z dnia 14 grudnia 1994 r. o zatrudnieniu i 
   przeciwdziałaniu bezrobociu (Dz.U. z 1997 r. Nr 25, poz. 128, Nr 28, poz. 
   153 i Nr 41, poz. 255).
 2. Wizę pobytową wydaje się na oznaczony czas pobytu, nie dłuższy niż 6 
   miesięcy.
 3. W okresie, o którym mowa w ust. 2, cudzoziemiec, który spełnia warunki 
   określone w art. 6 ust. 1, może wystąpić o wydanie kolejnej wizy pobytowej
   na czas nie dłuższy niż 6 miesięcy, przy czym łączny czas pobytu na 
   terytorium Rzeczypospolitej Polskiej na podstawie tych wiz nie może 
   przekroczyć 12 miesięcy, licząc od dnia pierwszego wjazdu.
 4. Przepis ust. 3 stosuje się odpowiednio do cudzoziemców przebywających 
   na terytorium Rzeczypospolitej Polskiej na podstawie umów i porozumień 
   międzynarodowych przewidujących częściowe albo całkowite zniesienie 
   obowiązku wizowego.
                                    
                                Art. 9.
 1. Wiza pobytowa z prawem do pracy uprawnia do podjęcia zatrudnienia lub 
   wykonywania innej pracy zarobkowej, w rozumieniu przepisów ustawy o 
   zatrudnieniu i przeciwdziałaniu bezrobociu, w czasie pobytu na terytorium 
   Rzeczypospolitej Polskiej.
 2. Wizę, o której mowa w ust. 1, można wydać cudzoziemcowi, który przedstawi
   zezwolenie na zatrudnienie lub podjęcie innej pracy zarobkowej na 
   terytorium Rzeczypospolitej Polskiej. Zasady wydawania zezwoleń określają
   odrębne przepisy.
 3. Wizę, o której mowa w ust. 1, wydaje się na czas oznaczony w zezwoleniu, 
   nie dłuższy niż 12 miesięcy.
 4. Cudzoziemiec, który uzyskał przedłużenie zezwolenia, może wystąpić w 
   okresie ważności wizy o wydanie kolejnej wizy pobytowej z prawem do 
   pracy, przy czym łączny okres nieprzerwanego pobytu i zatrudnienia lub 
   wykonywania innej pracy zarobkowej nie może być dłuższy niż 12 miesięcy.
 
                                Art. 10.
 1. Wizę repatriacyjną wydaje się cudzoziemcowi narodowości polskiej lub pochodzenia
   polskiego, który zamierza przesiedlić się na stałe do Rzeczypospolitej
   Polskiej.
 2. Wizę repatriacyjną wydaje się na czas oznaczony, nie dłuższy niż 12 miesięcy.
   W tym czasie powinno nastąpić przekroczenie granicy.
 3. Od cudzoziemca przekraczającego granicę na podstawie wizy repatriacyjnej
   nie wymaga się posiadania środków, o których mowa w art. 6, z wyjątkiem
   środków niezbędnych do przyjazdu na miejsce osiedlenia się.
 4. Osobie, która przybyła do Rzeczypospolitej Polskiej na podstawie wizy repatriacyjnej,
   może być udzielona przez organy administracji rządowej lub 
   samorządu terytorialnego pomoc, zwłaszcza na zagospodarowanie i utrzymanie
   w pierwszym roku pobytu.
 
                                Art. 11.
 1. Wiza tranzytowa uprawnia do przejazdu przez terytorium Rzeczypospolitej 
   Polskiej w terminie 2 dni.
 2. Wiza tranzytowa może być wydana, gdy cudzoziemiec posiada już prawo 
   wjazdu do innego państwa.
                                    
                                Art. 12.
Cudzoziemiec jest obowiązany opuścić terytorium Rzeczypospolitej Polskiej 
przed upływem terminów, o których mowa w art. 8 ust. 2 i 3, art. 9 ust. 3 i 4 
oraz art. 11 ust. 1, chyba że uzyskał zezwolenie na zamieszkanie na czas oznaczony.
                                Art. 13.
 1. Cudzoziemcowi odmawia się wydania wizy, wydaną wizę unieważnia lub 
   odmawia wjazdu na terytorium Rzeczypospolitej Polskiej, jeżeli:
   1) został wydalony z terytorium Rzeczypospolitej Polskiej, a od daty wykonania
     decyzji o wydaleniu upłynęło mniej niż 2 lata, zaś w wypadku 
     pokrycia kosztów wydalenia przez Skarb Państwa - mniej niż 5 lat,
   2) został skazany prawomocnym wyrokiem:
       a) w Rzeczypospolitej Polskiej za przestępstwo umyślne na karę co 
         najmniej 3 lat pozbawienia wolności,
       b) za granicą za przestępstwo stanowiące zbrodnię pospolitą również 
         w rozumieniu prawa polskiego,
   3) istnieje uzasadnione podejrzenie, że prowadzi działalność mającą na celu
     pozbawienie niepodległości, oderwanie części terytorium, obalenie 
     przemocą ustroju lub osłabienie mocy obronnej Rzeczypospolitej Polskiej,
     w działalności takiej uczestniczy, organizuje ją bądź jest członkiem 
     organizacji prowadzącej taką działalność,
   4) istnieje uzasadnione podejrzenie, że prowadzi działalność terrorystyczną,
     w działalności takiej uczestniczy, organizuje ją bądź jest członkiem 
     organizacji prowadzącej taką działalność,
   5) istnieje uzasadnione podejrzenie, że przewozi lub przenosi przez granicę,
     bez wymaganego zezwolenia, broń, materiały wybuchowe, materiały 
     promieniotwórcze lub środki odurzające bądź psychotropowe, w działalności
     takiej uczestniczy, organizuje ją bądź jest członkiem organizacji 
     prowadzącej taką działalność,
   6) istnieje uzasadnione podejrzenie, że prowadzi działalność polegającą na 
     umożliwianiu innym osobom przekraczania wbrew przepisom granicy, w 
     działalności takiej uczestniczy, organizuje ją bądź jest członkiem organizacji
     prowadzącej taką działalność,
   7) istnieje uzasadnione podejrzenie, że jego wjazd lub pobyt na terytorium 
     Rzeczypospolitej Polskiej mają inny cel niż deklarowany,
   8) jego pobyt zagroziłby zdrowiu publicznemu,
   9) jego wjazd lub pobyt są niepożądane ze względu na inne zagrożenia dla 
     bezpieczeństwa i obronności państwa albo z uwagi na konieczność 
     ochrony ładu i porządku publicznego.
 2. Odmawia się wydania wizy, jeżeli od daty uprzedniej odmowy upłynęło 
   mniej niż 12 miesięcy, a wnioskodawca nie przedstawił nowych okoliczności
   uzasadniających jej wydanie.
 3. Cudzoziemcowi można odmówić wjazdu na terytorium Rzeczypospolitej 
   Polskiej, jeżeli nie spełnia warunków określonych w art. 6 ust. 1.
 4. Cudzoziemcowi można określić czas pobytu na terytorium Rzeczypospolitej
   Polskiej odpowiednio do ilości posiadanych przez niego środków, o 
   których mowa w art. 6 ust. 1. 
 5. Wydanie decyzji w sprawach, o których mowa w ust. 1-4,  odnotowuje się 
   w dokumencie paszportowym cudzoziemca.
 6. Decyzje, o których mowa w ust. 1-4, podlegają natychmiastowemu wykonaniu.
                                    
                                Art. 14.
Cudzoziemcowi, wobec którego zachodzą okoliczności określone w art. 13 ust. 
1, można, w szczególnie uzasadnionym wypadku, wydać wizę pobytową na 
oznaczony czas pobytu. W takim wypadku przepisu art. 8 ust. 3 nie stosuje się.
                                    
                                Art. 15.
 1. Zaproszenie może być wystawione przez:
   1) obywatela polskiego zamieszkałego na terytorium Rzeczypospolitej Polskiej,
   2) cudzoziemca posiadającego zezwolenie na osiedlenie się na terytorium 
     Rzeczypospolitej Polskiej,
   3) osobę prawną lub jednostkę organizacyjną nie posiadającą osobowości 
     prawnej, mającą siedzibę na terytorium Rzeczypospolitej Polskiej.
 2. Zaproszenie powinno zawierać dane zapraszającego, dane osoby zapraszanej,
   określenie czasu jej pobytu w Rzeczypospolitej Polskiej oraz zobowiązanie
   się zapraszającego do pokrycia wszelkich kosztów związanych z 
   jej pobytem, w tym kosztów ewentualnego leczenia lub wydalenia z terytorium
   Rzeczypospolitej Polskiej.
 3. Zaproszenie uzyskuje ważność z chwilą wpisania go do ewidencji zaproszeń
   i jest ważne przez 12 miesięcy.
 4. Odmawia się dokonania wpisu do ewidencji zaproszeń, jeżeli:
   1) zapraszanym jest cudzoziemiec, w wypadku którego zachodzi którakolwiek
     z okoliczności określonych w art. 13 ust. 1,
   2) warunki materialne i mieszkaniowe zapraszającego wskazują, że nie 
     będzie on w stanie zadośćuczynić obowiązkom przyjętym na siebie w 
     zaproszeniu,
   3) zapraszający w przeszłości nie wypełnił przyjętego na siebie zobowiązania,
     o którym mowa w ust. 2.
 5. Odmowa dokonania wpisu do ewidencji zaproszeń lub stwierdzenie jego 
   nieważności następuje w drodze decyzji.
 6. W wypadku niewywiązywania się zapraszającego z przyjętego na siebie zobowiązania,
   o którym mowa w ust. 2, koszty poniesione przez Skarb Państwa,
   związane z pobytem cudzoziemca i opuszczeniem przez niego terytorium
   Rzeczypospolitej Polskiej, ściąga od zapraszającego w trybie przepisów
   o egzekucji administracyjnej należności pieniężnych organ, który dokonał
   wpisu do ewidencji zaproszeń. Zobowiązanemu nie doręcza się 
   upomnienia przewidzianego w tych przepisach.
                                    
                               Rozdział 3
              Zezwolenie na zamieszkanie na czas oznaczony
                           lub osiedlenie się
                                    
                                Art. 16.
Cudzoziemcowi można udzielić:
   1) zezwolenia na zamieszkanie na czas oznaczony,
   2) zezwolenia na osiedlenie się.
                                    
                                Art. 17.
Zezwolenia, o którym mowa w art. 16 pkt 1, można udzielić, jeżeli cudzoziemiec
wykaże, że zachodzą okoliczności uzasadniające jego zamieszkiwanie na 
terytorium Rzeczypospolitej Polskiej przez okres dłuższy niż 12 miesięcy. Okolicznościami
takimi mogą być w szczególności:
   1) uzyskanie zezwolenia na zatrudnienie lub wykonywanie innej pracy zarobkowej,
   2) prowadzenie działalności gospodarczej,
   3) podjęcie nauki,
   4) zawarcie związku małżeńskiego z obywatelem polskim albo cudzoziemcem
     posiadającym zezwolenie na osiedlenie się.
                                    
                                Art. 18.
 1. Zezwolenia na zamieszkanie na czas oznaczony udziela się na okres do 2 
   lat z możliwością przedłużenia, nie dłużej jednak niż do 10 lat.
 2. Wniosek o przedłużenie zezwolenia, o którym mowa w ust. 1, powinien 
   być złożony na co najmniej 60 dni przed upływem terminu, na który zostało
   ono udzielone. 
                                    
                                Art. 19.
 1. Zezwolenie na osiedlenie się może być udzielone cudzoziemcowi, jeżeli łącznie
   spełnia następujące warunki:
   1) wykaże istnienie trwałych więzów rodzinnych lub ekonomicznych z Rzecząpospolitą
     Polską, 
   2) ma zapewnione w Rzeczypospolitej Polskiej mieszkanie i utrzymanie,
   3) bezpośrednio przed złożeniem wniosku przebywał w Rzeczypospolitej 
     Polskiej przez co najmniej 3 lata na podstawie zezwolenia na zamieszkanie
     na czas oznaczony.
 2. Cudzoziemcowi można odmówić udzielenia zezwolenia, o którym mowa w 
   ust. 1, jeżeli okaże się, że ma on zobowiązania wobec kraju pochodzenia 
   lub osób w nim zamieszkałych.
 3. Warunki, o których mowa w ust. 1 pkt 2, uważa się za spełnione, jeżeli 
   cudzoziemiec ma dochody lub mienie wystarczające na pokrycie kosztów 
   utrzymania jego samego i członków rodziny pozostających na jego utrzymaniu
   lub ma w Rzeczypospolitej Polskiej członka bądź członków rodziny 
   zobowiązanych do łożenia na jego utrzymanie i będących w stanie wywiązać
   się z tego obowiązku, a także wskaże lokal mieszkalny, w którym zamierza
   przebywać, i przedstawi tytuł prawny do jego zajmowania.
 4. Zezwolenia na osiedlenie się udziela się na czas nie oznaczony.
                                    
                                Art. 20.
 1. Cudzoziemcowi, który otrzymał zezwolenie na zamieszkanie na czas oznaczony,
   wydaje się kartę czasowego pobytu.
 2. Cudzoziemcowi, który otrzymał zezwolenie na osiedlenie się, wydaje się 
   kartę stałego pobytu. Karta stałego pobytu jest ważna przez 10 lat od daty 
   jej wydania i po upływie tego okresu podlega wymianie.
                                    
                                Art. 21.
 1. Karta czasowego pobytu i karta stałego pobytu stwierdzają tożsamość cudzoziemca
   podczas jego pobytu na terytorium Rzeczypospolitej Polskiej.
 2. Karta czasowego pobytu i karta stałego pobytu uprawniają, wraz z dokumentem
   paszportowym, do wielokrotnego przekraczania granicy bez konieczności
   uzyskania wizy.
 3. Do kart, o których mowa w ust. 1, wpisuje się przebywające na terytorium 
   Rzeczypospolitej Polskiej małoletnie dzieci cudzoziemca oraz osoby pozostające
   pod jego opieką, a także potwierdzenie dopełnienia przez niego 
   obowiązku meldunkowego określonego w art. 26.
 4. Cudzoziemiec jest obowiązany zwrócić posiadaną kartę organowi, który ją 
   wydał, w wypadku nabycia obywatelstwa polskiego, cofnięcia zezwolenia 
   na zamieszkanie na czas oznaczony, cofnięcia zezwolenia na osiedlenie się 
   lub wyjazdu na stałe za granicę.
 5. W razie zgonu cudzoziemca obowiązek zwrotu karty spoczywa na osobach 
   obowiązanych do zgłoszenia zgonu, stosownie do przepisów o aktach stanu 
   cywilnego.
 
                                Art. 22.
 1. Cudzoziemcowi odmawia się udzielenia zezwolenia na zamieszkanie na 
   czas oznaczony, jeżeli:
   1) nie spełnia wymagań określonych w art. 17,
   2) zachodzi którakolwiek z okoliczności wymienionych w art. 13 ust. 1.
 2. Cudzoziemcowi cofa się udzielone zezwolenie na zamieszkanie na czas 
   oznaczony albo odmawia się przedłużenia tego zezwolenia, jeżeli:
   1) ustała przyczyna, dla której zostało udzielone,
   2) wystąpi którakolwiek z okoliczności wymienionych w art. 13 ust. 1. 
 3. W decyzjach wydawanych w sprawach, o których mowa w ust. 1 lub 2, należy
   określić termin opuszczenia terytorium Rzeczypospolitej Polskiej.
                                    
                                Art. 23.
Cudzoziemcowi odmawia się udzielenia zezwolenia na osiedlenie, jeżeli:
   1) nie spełnia warunków określonych w art. 19,
   2) zachodzi którakolwiek z okoliczności wymienionych w art. 13 ust. 1.
                                    
                                Art. 24.
 1. Cudzoziemcowi można cofnąć zezwolenie na osiedlenie się i nakazać opuszczenie
   terytorium Rzeczypospolitej Polskiej w określonym terminie, jeżeli:
   1) został skazany prawomocnym wyrokiem w Rzeczypospolitej Polskiej za 
     przestępstwo umyślne na karę co najmniej 3 lat pozbawienia wolności,
   2) wymagają tego względy obronności lub bezpieczeństwa państwa albo 
     ochrona porządku publicznego.
 2. Cudzoziemcowi można cofnąć zezwolenie na osiedlenie się, jeżeli opuścił 
   na stałe terytorium Rzeczypospolitej Polskiej.
                                    
                               Rozdział 4
      Pobyt cudzoziemców na terytorium Rzeczypospolitej Polskiej 
                                    
                                Art. 25.
Cudzoziemiec podczas pobytu na terytorium Rzeczypospolitej Polskiej ma takie
same prawa i obowiązki jak obywatel polski, o ile przepisy niniejszej ustawy
lub innych ustaw nie stanowią inaczej.
                                    
                                Art. 26.
Cudzoziemiec podczas pobytu na terytorium Rzeczypospolitej Polskiej podlega 
obowiązkowi meldunkowemu, stosownie do przepisów o ewidencji ludności.
                                Art. 27.
Cudzoziemiec, który utracił dokument paszportowy, jest obowiązany niezwłocznie
zgłosić ten fakt Policji.
                                    
                                Art. 28.
 1. Cudzoziemcowi posiadającemu zezwolenie na osiedlenie się na terytorium 
   Rzeczypospolitej Polskiej, który utracił swój dokument paszportowy albo 
   którego dokument paszportowy uległ zniszczeniu bądź utracił ważność, 
   wydaje się,  na jego wniosek, dokument podróży, jeżeli uzyskanie przez 
   niego nowego dokumentu paszportowego nie jest możliwe.
 2. Dokument podróży wydaje się na taki sam okres, na jaki została wydana 
   karta stałego pobytu.
 3. Cudzoziemiec jest obowiązany zwrócić dokument podróży w wypadku uzyskania
   dokumentu paszportowego.
                                    
                                Art. 29.
Cudzoziemcowi posiadającemu zezwolenie na zamieszkanie na czas oznaczony 
albo osiedlenie się na terytorium Rzeczypospolitej Polskiej, który podczas pobytu
za granicą utracił swój dokument paszportowy lub dokument podróży albo
którego dokument uległ zniszczeniu bądź utracił ważność, wydaje się, na 
jego wniosek, tymczasowy dokument podróży uprawniający go do wjazdu na 
terytorium Rzeczypospolitej Polskiej, jeżeli uzyskanie przez niego nowego dokumentu
paszportowego nie jest możliwe.
                                    
                                Art. 30.
Cudzoziemcowi przebywającemu na terytorium Rzeczypospolitej Polskiej, nie 
posiadającemu dokumentu paszportowego albo którego dokument paszportowy
uległ zniszczeniu bądź utracił ważność, wydaje się, na jego wniosek albo z 
urzędu, tymczasowy dokument podróży uprawniający go do wyjazdu z terytorium
Rzeczypospolitej Polskiej, jeżeli uzyskanie przez niego nowego dokumentu
paszportowego nie jest możliwe.
                                    
                                Art. 31.
Tymczasowy dokument podróży wydaje się na czas oznaczony, nie dłuższy niż 
7 dni.
                                    
                               Rozdział 5
                            Status uchodźcy
                                    
                                Art. 32.
Cudzoziemcowi może być nadany w Rzeczypospolitej Polskiej status uchodźcy 
w rozumieniu Konwencji Genewskiej i Protokołu Nowojorskiego, o ile nie uzyskał
on tego statusu w innym państwie, które zapewnia mu rzeczywistą ochronę.
                                    
                                Art. 33.
Cudzoziemca ubiegającego się o nadanie statusu uchodźcy należy pouczyć, w 
zrozumiałym dla niego języku, o trybie i zasadach postępowania oraz o przysługujących
mu prawach i ciążących na nim obowiązkach.
                                Art. 34.
 1. Postępowanie o nadanie statusu uchodźcy wszczyna się na wniosek złożony 
   osobiście przez cudzoziemca. Wniosek nie może być złożony przez pełnomocnika.
 2. Wniosek o nadanie statusu uchodźcy powinien zawierać dane osobowe 
   wnioskodawcy, towarzyszącego mu małżonka i małoletnich dzieci oraz informację
   o kraju pochodzenia wnioskodawcy, a także wskazywać zasadnicze
   okoliczności uzasadniające nadanie statusu uchodźcy.
 3. Jeżeli wniosek nie spełnia wymagań określonych w ust. 2 i nie ma możliwości
   jego uzupełnienia, pozostawia się go bez rozpoznania.
 4. Pozostawienie wniosku bez rozpoznania następuje w drodze decyzji.
 5. O skutkach niewłaściwego sporządzenia wniosku, o których mowa w ust. 3, 
   należy cudzoziemca pouczyć.
                                    
                                Art. 35.
 1. Wszczęcie postępowania o nadanie statusu uchodźcy następuje w drodze 
   postanowienia. 
 2. Jeżeli wniosek został złożony przez cudzoziemca nie spełniającego warunku
   określonego w art. 32, odmawia się wszczęcia postępowania.
 3. Wszczęcia postępowania należy także odmówić, jeżeli cudzoziemiec przybył
   na terytorium Rzeczypospolitej Polskiej z bezpiecznego kraju pochodzenia
   lub bezpiecznego kraju trzeciego, a złożony przez niego wniosek 
   jest oczywiście bezzasadny.
 4. Odmowa wszczęcia postępowania następuje w drodze decyzji.
 5. Postanowienie, o którym mowa w ust. 1, lub decyzja, o której mowa w ust. 
   4, powinny być wydane, z zastrzeżeniem art. 36, niezwłocznie po złożeniu 
   wniosku.
 
                                Art. 36.
 1. Jeżeli zachodzi konieczność sprawdzenia okoliczności wskazanych we 
   wniosku cudzoziemca, który przybył na terytorium Rzeczypospolitej Polskiej
   z bezpiecznego kraju pochodzenia lub bezpiecznego kraju trzeciego, 
   albo potrzeba wyjaśnienia, czy cudzoziemiec składający wniosek o nadanie 
   statusu uchodźcy nie podał fałszywych danych, informacji lub okoliczności, 
   można odroczyć wydanie postanowienia o wszczęciu postępowania o nadanie
   statusu uchodźcy lub decyzji o odmowie wszczęcia postępowania na 
   okres nie przekraczający 7 dni i nakazać cudzoziemcowi przebywanie w 
   tym czasie w określonym miejscu.
 2. Jeżeli po sprawdzeniu okaże się, że złożony wniosek jest oczywiście bezzasadny,
   należy odmówić wszczęcia postępowania. W innych wypadkach należy
   postępowanie wszcząć.
 3. Jeżeli po sprawdzeniu okaże się, że cudzoziemiec podał we wniosku fałszywe
   dane, informacje lub okoliczności, o których mowa w art. 34 ust. 2, 
   można odmówić wszczęcia postępowania i odmówić mu wjazdu na terytorium
   Rzeczypospolitej Polskiej. Jeżeli przebywał on legalnie na tym terytorium,
   można wydać decyzję o jego wydaleniu.
                                    
                                Art. 37.
 1. Wniosek o nadanie statusu uchodźcy składa się podczas przekraczania 
   granicy, z zastrzeżeniem ust. 2-4.
 2. Cudzoziemiec, który uprawdopodobni, że nie złożył wniosku podczas 
   przekraczania granicy wskutek uzasadnionej obawy o swoje życie lub 
   zdrowie, powinien złożyć go w terminie 14 dni od przekroczenia granicy.
 3. Cudzoziemiec, który nielegalnie przybył na terytorium Rzeczypospolitej 
   Polskiej, powinien złożyć wniosek niezwłocznie po przekroczeniu granicy. 
   Złożenie wniosku nie zwalnia cudzoziemca od odpowiedzialności za przekroczenie
   granicy bez wymaganego zezwolenia.
 4. Cudzoziemiec przebywający legalnie na terytorium Rzeczypospolitej Polskiej
   powinien złożyć wniosek w terminie 14 dni od uzyskania wiadomości 
   o zaistnieniu w jego kraju pochodzenia okoliczności uzasadniających nadanie
   mu statusu uchodźcy.
 
                                Art. 38.
 1. Cudzoziemiec, który złożył wniosek o nadanie statusu uchodźcy, jest obowiązany
   poddać się:
   1) czynnościom zmierzającym do jego identyfikacji lub stwierdzenia tożsamości,
     polegającym w szczególności na pobraniu odcisków linii papilarnych
     i fotografowaniu,
   2) w uzasadnionych wypadkach, a zwłaszcza jeżeli zachodzi podejrzenie 
     choroby zakaźnej - badaniom lekarskim, pobraniu krwi, wydzielin i wydalin
     oraz niezbędnym zabiegom sanitarnym ciała i odzieży.
 2. Koszty oględzin, badań i innych czynności, o których mowa w ust. 1, ponosi
   Skarb Państwa.
 3. W razie odmowy poddania się czynnościom, o których mowa w ust. 1 pkt 
   1, wniosek o nadanie statusu uchodźcy pozostawia się bez rozpoznania. 
   Przepisy art. 34 ust. 4 i 5 stosuje się odpowiednio.
 4. W razie odmowy poddania się czynnościom, o których mowa w ust. 1 pkt 
   2, cudzoziemiec nie może być umieszczony w ośrodku dla osób ubiegających
   się o nadanie statusu uchodźcy.
                                    
                                Art. 39.
 1. Cudzoziemcowi, w sprawie którego wydano postanowienie o wszczęciu postępowania
   o nadanie statusu uchodźcy, wydaje się wizę pobytową. Przepisów
   art. 8 ust. 2 i 3 nie stosuje się.
 2. Cudzoziemcowi, o którym mowa w ust. 1, nie posiadającemu dokumentu 
   paszportowego, lub którego dokument paszportowy uległ zniszczeniu albo 
   utracił ważność, wydaje się tymczasowe zaświadczenie tożsamości cudzoziemca.
                                    
                                Art. 40.
 1. Cudzoziemcowi, w sprawie którego wszczęto postępowanie o nadanie statusu
   uchodźcy, można, w razie potrzeby, na czas niezbędny do wydania 
   decyzji ostatecznej, a w szczególnie uzasadnionych wypadkach na okres do 
   3 miesięcy od daty jej wydania, zapewnić:
   1) zakwaterowanie,
   2) wyżywienie,
   3) opiekę medyczną, 
   4) pomoc rzeczową,
   5) pomoc pieniężną stałą lub jednorazową.
 2. Świadczenia, o których mowa w ust. 1, mogą być realizowane przez umieszczenie
   cudzoziemca w ośrodku dla osób ubiegających się o nadanie statusu
   uchodźcy.
                                    
                                Art. 41.
Wydanie decyzji o nadaniu lub odmowie nadania statusu uchodźcy powinno 
nastąpić nie później niż w terminie 3 miesięcy od dnia wszczęcia postępowania.
                                    
                                Art. 42.
Cudzoziemcowi odmawia się nadania statusu uchodźcy, jeżeli:
   1) nie spełnia warunków określonych w Konwencji Genewskiej i Protokole 
     Nowojorskim lub uzyskał status uchodźcy w innym państwie, które zapewnia
     mu rzeczywistą ochronę,
   2) organ innego państwa będącego bezpiecznym krajem trzecim złożył 
     wniosek o jego wydanie jako podejrzanego o popełnienie przestępstwa.
   
                                Art. 43.
Cudzoziemcowi, któremu nadano status uchodźcy, wydaje się  dokument podróży
przewidziany w Konwencji Genewskiej oraz udziela zezwolenia na zamieszkanie
na czas oznaczony.
                                    
                                Art. 44.
Małżonkowi oraz małoletnim dzieciom cudzoziemca, któremu nadano status 
uchodźcy, jeżeli przebywają wraz z nim na terytorium Rzeczypospolitej Polskiej,
nadaje się status uchodźcy oraz wydaje dokument podróży przewidziany 
w Konwencji Genewskiej, a także udziela zezwolenia na zamieszkanie na czas 
oznaczony.
                                    
                                Art. 45.
 1. Zezwolenie na zamieszkanie na czas oznaczony, wydane cudzoziemcowi, o 
   którym mowa w art. 43 i 44, nie może być cofnięte bez uprzedniego pozbawienia
   go statusu uchodźcy. W tym wypadku terminu 10 lat, o którym 
   mowa w art. 18 ust. 1, oraz przepisu art. 22 nie stosuje się.
 2. Zezwolenie na osiedlenie się, wydane cudzoziemcowi, o którym mowa w 
   art. 43 i 44, nie może być cofnięte bez uprzedniego pozbawienia go statusu
   uchodźcy.
                                    
                                Art. 46.
 1. Jeżeli w czasie trwania postępowania o nadanie statusu uchodźcy została 
   wydana decyzja o wydaleniu cudzoziemca, wykonanie tej decyzji ulega 
   wstrzymaniu z mocy prawa na czas trwania tego postępowania.
 2. Jeżeli wszczęcie postępowania o nadanie statusu uchodźcy nastąpiło po 
   wydaniu wobec cudzoziemca decyzji o jego wydaleniu, wykonanie tej decyzji
   ulega wstrzymaniu z mocy prawa na czas trwania tego postępowania.
 3. Przepisów ust. 1 i 2 nie stosuje się, jeżeli decyzja o wydaleniu została wydana
   w związku z wystąpieniem którejkolwiek z okoliczności wymienionych
   w art. 32 i 33 Konwencji Genewskiej.
                                    
                                Art. 47.
W okolicznościach określonych w art. 46 cudzoziemca umieszcza się w strzeżonym
ośrodku, o którym mowa w art. 59 ust. 1. Przepisy art. 59 ust. 2 i 4 
oraz art. 60 stosuje się odpowiednio.
                                    
                                Art. 48.
 1. Cudzoziemca można pozbawić statusu uchodźcy, jeżeli zajdzie którakolwiek
   z okoliczności wymienionych w Konwencji Genewskiej, uzasadniających
   pozbawienie uchodźcy ochrony przewidzianej w tej konwencji.
 2. W decyzji o pozbawieniu statusu uchodźcy można postanowić o wygaśnięciu
   zezwolenia na zamieszkanie na czas oznaczony albo skrócić okres, na 
   który udzielono zezwolenia. W takim wypadku należy w decyzji określić 
   termin opuszczenia przez cudzoziemca terytorium Rzeczypospolitej Polskiej.
                                    
                                Art. 49.
 1. Cudzoziemiec ubiegający się o nadanie statusu uchodźcy albo któremu nadano
   ten status może swobodnie kontaktować się z przedstawicielem 
   Urzędu Wysokiego Komisarza Narodów Zjednoczonych do Spraw 
   Uchodźców, a w szczególności w każdej chwili zwracać się do niego z prośbą
   o pomoc.
 2. Przedstawiciel Urzędu Wysokiego Komisarza Narodów Zjednoczonych do 
   Spraw Uchodźców, na swój wniosek i za pisemną zgodą cudzoziemca, o 
   którym mowa w ust. 1, ma prawo do uzyskiwania od organów prowadzących
   postępowanie o nadanie lub pozbawienie statusu uchodźcy, informacji
   o jego przebiegu, a w szczególności o wydanych decyzjach i postanowieniach.
   O prawie wyrażenia zgody, należy cudzoziemca pouczyć w chwili 
   składania wniosku o nadanie statusu uchodźcy.
 3. Informacje, a w szczególności dane osobowe, uzyskiwane w trybie niniejszego
   artykułu mogą być wykorzystywane wyłącznie do celów, o których 
   mowa w art. 35 Konwencji Genewskiej.
 4. Organy Rzeczypospolitej Polskiej będą podejmowały wszelkie działania w 
   celu ułatwienia Wysokiemu Komisarzowi Narodów Zjednoczonych do 
   Spraw Uchodźców wypełnienia jego zadań zgodnie z art. 35 Konwencji 
   Genewskiej.
                               Rozdział 6
                                  Azyl
                                    
                                Art. 50.
 1. Cudzoziemiec może, na swój wniosek, otrzymać azyl w Rzeczypospolitej 
   Polskiej, gdy jest to niezbędne dla zapewnienia mu ochrony oraz gdy 
   przemawia za tym ważny interes Rzeczypospolitej Polskiej.
 2. Cudzoziemcowi, któremu udzielono azylu, wydaje się zezwolenie na osiedlenie
   się.
                                    
                                Art. 51.
 1. Cudzoziemca można pozbawić azylu, jeżeli:
   1) ustały przyczyny, dla których azyl został udzielony,
   2) prowadzi on działalność skierowaną przeciwko obronności, bezpieczeństwu
     państwa lub porządkowi publicznemu.
 2. Decyzja o pozbawieniu azylu powoduje wygaśnięcie zezwolenia na osiedlenie
   się. W decyzji tej należy określić termin opuszczenia przez cudzoziemca
   terytorium Rzeczypospolitej Polskiej.
                                    
                               Rozdział 7
                         Wydalanie cudzoziemców
                                    
                                Art. 52.
 1. Cudzoziemiec może być wydalony z terytorium Rzeczypospolitej Polskiej, 
   jeżeli:
   1) przebywa na nim bez wymaganego zezwolenia na wjazd lub pobyt,
   2) zajdzie którakolwiek z okoliczności wymienionych w art. 13 ust. 1,
   3) nie posiada środków niezbędnych do pokrycia kosztów pobytu,
   4) podjął zatrudnienie lub wykonywał inną pracę zarobkową, nie posiadając
     na to wymaganego zezwolenia lub zgody, albo podjął inną działalność
     bez uzyskania wymaganego zezwolenia.
 2. Cudzoziemca, któremu udzielono azylu lub zezwolenia na osiedlenie się, 
   można wydalić tylko po uprzednim pozbawieniu azylu lub cofnięciu zezwolenia.
 3. Cudzoziemca posiadającego status uchodźcy nadany w Rzeczypospolitej 
   Polskiej można wydalić tylko po uprzednim pozbawieniu go tego statusu, 
   chyba że zachodzą okoliczności, o których mowa w art. 32 Konwencji Genewskiej.
                                    
                                Art. 53.
Cudzoziemca nie wolno wydalić do państwa, w którym mógłby być poddany 
prześladowaniom z powodu rasy, religii, narodowości, przynależności do określonej
grupy społecznej, przekonań politycznych lub być poddany torturom, traktowany
w sposób nieludzki lub poniżający ani w taki sposób karany.
                                    
                                Art. 54.
 1. W decyzji o wydaleniu określa się termin opuszczenia przez cudzoziemca 
   terytorium Rzeczypospolitej Polskiej. W decyzji można również określić 
   trasę i miejsce przekroczenia granicy.
 2. Wydanie decyzji, o której mowa w ust. 1, odnotowuje się w dokumencie 
   paszportowym cudzoziemca albo w dokumencie podróży.
 3. Decyzji o wydaleniu może być nadany rygor natychmiastowej wykonalności,
   z wyjątkiem wypadku wydalania cudzoziemca posiadającego status 
   uchodźcy.
 4. Decyzja o wydaleniu powoduje z mocy prawa unieważnienie wizy, cofnięcie
   zezwolenia na zamieszkanie na czas oznaczony oraz na zatrudnienie 
   lub wykonywanie innej pracy zarobkowej przez cudzoziemca. W wypadku 
   wydalenia cudzoziemca posiadającego status uchodźcy nadany w Rzeczypospolitej
   Polskiej, bez pozbawienia go tego statusu, przepisu art. 45 ust. 1 
   nie stosuje się.
                                    
                                Art. 55.
 1. W decyzji o wydaleniu można wyznaczyć cudzoziemcowi miejsce zamieszkania
   do czasu jej wykonania i zobowiązać go do zgłaszania się w określonych
   odstępach czasu do organu wskazanego w decyzji.
 2. Cudzoziemiec nie może opuścić miejsca zamieszkania bez zgody organu, 
   który wydał decyzję o wydaleniu.
                                    
                                Art. 56.
Od cudzoziemca, wobec którego wydano decyzję o wydaleniu, pobiera się odciski
linii papilarnych oraz sporządza jego fotografię.
                                    
                                Art. 57.
Cudzoziemiec, wobec którego wydano decyzję o wydaleniu, może być niezwłocznie
odstawiony do granicy państwowej Rzeczypospolitej Polskiej, granicy lub 
portu lotniczego albo morskiego państwa, do którego następuje wydalenie, jeżeli:
   1) wymagają tego względy obronności, bezpieczeństwa państwa lub ochrona
     porządku publicznego,
   2) nie opuścił on terytorium Rzeczypospolitej Polskiej w terminie określonym
     w decyzji o wydaleniu.
                                    
                                Art. 58.
 1. Cudzoziemca, w stosunku do którego zachodzą okoliczności uzasadniające 
   jego wydalenie, albo który nie zastosuje się do wymagań określonych w 
   decyzji o wydaleniu, można zatrzymać na czas nie dłuższy niż 48 godzin. 
   Zatrzymanemu cudzoziemcowi przysługują uprawnienia przewidziane w 
   Kodeksie postępowania karnego dla osoby zatrzymanej.
 2. Niezwłocznie po zatrzymaniu cudzoziemca, należy wystąpić z wnioskiem o 
   wydanie decyzji o jego wydaleniu albo przystąpić do wykonania obowiązku 
   odstawienia go do granicy, a w razie zaistnienia okoliczności, o których 
   mowa w art. 59 ust. 1 lub 2, wystąpić z wnioskiem o umieszczenie cudzoziemca
   w strzeżonym ośrodku albo o zastosowanie aresztu w celu wydalenia.
 3. Jeżeli w ciągu 48 godzin od chwili zatrzymania nie doręczono cudzoziemcowi
   odpisu postanowienia o umieszczeniu w strzeżonym ośrodku albo o 
   zastosowaniu aresztu w celu wydalenia, należy cudzoziemca niezwłocznie 
   zwolnić.
                                    
                                Art. 59.
 1. Jeżeli niezwłoczne odstawienie cudzoziemca do granicy nie jest możliwe i 
   zachodzi uzasadniona obawa, że cudzoziemiec będzie uchylać się od wykonania
   decyzji o wydaleniu, można umieścić go w strzeżonym ośrodku do 
   czasu wykonania tej decyzji.
 2. Jeżeli zachodzi uzasadniona obawa, że cudzoziemiec nie podporządkuje 
   się zasadom obowiązującym w strzeżonym ośrodku, albo jeżeli cudzoziemiec
   przebywający w tym ośrodku opuści go bez zezwolenia, można zastosować
   areszt w celu wydalenia na czas niezbędny do wykonania decyzji o 
   wydaleniu.
 3. Jeżeli cudzoziemiec nielegalnie przekroczył granicę i nie posiada dokumentu
   paszportowego, należy umieścić go w strzeżonym ośrodku, a jeżeli zachodzą
   okoliczności określone w ust. 2, w areszcie w celu wydalenia na 
   czas niezbędny do ustalenia jego tożsamości lub wykonania decyzji o wydaleniu.
 4. Cudzoziemca przebywającego w strzeżonym ośrodku albo w areszcie w celu
   wydalenia należy niezwłocznie zwolnić, jeżeli ustały przyczyny uzasadniające
   stosowanie tych środków albo jeżeli w ciągu 90 dni od chwili jego 
   zatrzymania nie wykonano decyzji o wydaleniu.
                                    
                                Art. 60.
 1. Cudzoziemca nie umieszcza się w strzeżonym ośrodku albo w areszcie w 
   celu wydalenia jeżeli może to spowodować poważne zagrożenie dla jego 
   życia lub ciężkie skutki dla jego rodziny.
 2. Jeżeli stan zdrowia cudzoziemca, przebywającego w strzeżonym ośrodku 
   albo areszcie w celu wydalenia, tego wymaga, należy umieścić go w odpowiednim
   zakładzie leczniczym.
 3. Wydając postanowienie o umieszczeniu cudzoziemca w strzeżonym ośrodku
   albo o zastosowaniu aresztu w celu wydalenia, należy:
   1) zawiadomić właściwe przedstawicielstwo dyplomatyczne lub urząd konsularny
     - na wniosek cudzoziemca, którego to dotyczy,
   2) zawiadomić sąd opiekuńczy, jeżeli zachodzi potrzeba ustanowienia 
     opieki nad jego dziećmi,
   3) zawiadomić osobę wskazaną przez cudzoziemca,
   4) przedsięwziąć niezbędne czynności w celu ochrony jego mienia.
 4. Cudzoziemca należy powiadomić w zrozumiałym dla niego języku, w formie
   pisemnej, o przysługujących mu prawach, dokonanych wystąpieniach 
   oraz wydanych zarządzeniach.
                                    
                                Art. 61.
 1. Cudzoziemcowi, wobec którego zastosowano oczywiście niesłuszne zatrzymanie,
   umieszczenie w strzeżonym ośrodku albo areszt w celu wydalenia, 
   przysługuje od Skarbu Państwa odszkodowanie za poniesioną szkodę oraz 
   zadośćuczynienie za doznaną krzywdę.
 2. Sprawy, o których mowa w ust. 1, prowadzi się według przepisów Kodeksu 
   postępowania karnego dotyczących odszkodowania za niesłuszne skazanie, 
   aresztowanie lub zatrzymanie.
                                    
                                Art. 62.
 1. Koszty związane z wydaleniem ponosi cudzoziemiec, z zastrzeżeniem ust. 3 
   oraz art. 15 ust. 2 i 6.
 2. Do kosztów, o których mowa w ust. 1, zalicza się w szczególności:
   1) koszty przejazdu cudzoziemca do granicy państwowej Rzeczypospolitej 
     Polskiej, granicy lub portu lotniczego albo morskiego państwa, do którego
     cudzoziemiec się udaje lub zostaje odstawiony,
   2) koszty związane z konwojowaniem cudzoziemca,
   3) koszty administracyjne związane z wydaleniem.
 3. Jeżeli wydalenie cudzoziemca następuje na skutek podjęcia przez niego 
   zatrudnienia lub wykonywania innej pracy zarobkowej bez wymaganego 
   zezwolenia i zgody, koszty, o których mowa w ust. 1, ponosi pracodawca.
 4. Koszty, o których mowa w ust. 1 i 3, ściąga organ wydający decyzję o wydaleniu
   w trybie przepisów o egzekucji administracyjnej należności pieniężnych.
   Zobowiązanemu nie doręcza się upomnienia przewidzianego w tych 
   przepisach. 
                                    
                                Art. 63.
Jeżeli koszty, o których mowa w art. 15 ust. 6 i art. 62,  nie mogą być ściągnięte,
pokrywa je Skarb Państwa.
                                    
                               Rozdział 8
                         Ewidencja cudzoziemców
                                    
                                Art. 64.
 1. Dane cudzoziemców, wobec których zachodzi którakolwiek z okoliczności 
   wymienionych w art. 13 ust. 1, gromadzi się w wykazie cudzoziemców, których
   pobyt na terytorium Rzeczypospolitej Polskiej jest niepożądany, zwanym
   dalej "wykazem".
 2. W wykazie zamieszcza się dane osobowe cudzoziemca oraz podstawę prawną
   i faktyczną wpisu.
                                    
                                Art. 65.
 1. Dane umieszczone w wykazie mogą być udostępnione organom, o których 
   mowa w art. 90 ust. 2 pkt 1-3, i organom je nadzorującym oraz sądowi i 
   prokuratorowi prowadzącemu postępowanie przygotowawcze o przestępstwo
   ścigane z oskarżenia publicznego, a także Naczelnemu Sądowi Administracyjnemu.
 2. Dane osobowe cudzoziemca umieszczone w wykazie mogą być udostępnione
   wojewodzie oraz kierownikowi polskiego przedstawicielstwa dyplomatycznego
   lub urzędu konsularnego.
 3. Dane umieszczone w wykazie nie mogą być udostępniane do celów statystyki
   publicznej.
                                    
                                Art. 66.
Dane osobowe cudzoziemców, którym nadano status uchodźcy, udzielono azylu,
oraz cudzoziemców ubiegających się o nadanie statusu uchodźcy lub o 
udzielenie azylu podlegają ochronie  na zasadach określonych w odrębnych 
przepisach, z tym że dane te nie mogą być, bez pisemnej zgody zainteresowanego,
udostępniane władzom oraz instytucjom publicznym krajów pochodzenia.
                                    
                                Art. 67.
Właściwe organy prowadzą w sprawach cudzoziemców:
   1) rejestry złożonych wniosków wizowych i wydanych w tych sprawach decyzji,
   2) rejestry decyzji o wydaleniu oraz osób wydalonych z Rzeczypospolitej 
     Polskiej,
   3) rejestry złożonych wniosków o udzielenie zezwolenia na zamieszkanie 
     na czas oznaczony i wydanych w tych sprawach decyzji,
   4) rejestr złożonych wniosków o udzielenie zezwolenia na osiedlenie się i 
     wydanych w tych sprawach decyzji,
   5) rejestr złożonych wniosków o nadanie statusu uchodźcy i wydanych w 
     tych sprawach decyzji,
   6) rejestr złożonych wniosków o udzielenie azylu i wydanych w tych sprawach
     decyzji,
   7) ewidencję zaproszeń, o których mowa w art. 15.
                                    
                               Rozdział 9
                      Odpowiedzialność przewoźnika
                                    
                                Art. 68.
 1. Cudzoziemcowi, który przybył na pokładzie statku powietrznego lub morskiego,
   a któremu nie zezwolono na wjazd na terytorium Rzeczypospolitej 
   Polskiej, przewoźnik jest obowiązany zapewnić, bez zbędnej zwłoki, wyjazd 
   na jego koszt, a jeżeli cudzoziemiec nie posiada na to środków - na koszt 
   przewoźnika.
 2. Cudzoziemcowi, o którym mowa w ust. 1, można wydać zakaz opuszczania 
   statku, bądź nakaz opuszczenia terytorium Rzeczypospolitej Polskiej na 
   pokładzie innego statku.
 3. Jeżeli bezzwłoczny wyjazd cudzoziemca jest niemożliwy lub szczególnie 
   utrudniony, można nakazać cudzoziemcowi, któremu nie zezwolono na 
   wjazd na terytorium Rzeczypospolitej Polskiej, przebywanie do czasu wyjazdu
   w określonym miejscu.
 4. Decyzje, o których mowa w ust. 2 i 3, podlegają natychmiastowemu wykonaniu.
 5. Koszty pobytu cudzoziemca, o którym mowa w ust. 3, pokrywa przewoźnik,
   o ile cudzoziemiec nie spełnia warunków wjazdu określonych w art. 5 
   lub nie posiada zezwolenia, o którym mowa w art. 6 ust. 1. W pozostałych 
   wypadkach koszty te ponosi Skarb Państwa.
 6. Na przewoźnika, który przywiózł na terytorium Rzeczypospolitej Polskiej 
   cudzoziemca nie spełniającego warunków wjazdu określonych w art. 5 lub 
   nie posiadającego zezwolenia, o którym mowa w  art. 6 ust. 1, nakłada się 
   karę administracyjną w wysokości do 5.000 zł za każdą przywiezioną osobę.
 
                              Rozdział 10
                        Rada do Spraw Uchodźców
                                    
                                Art. 69.
Rada do Spraw Uchodźców, zwana dalej "Radą", jest organem odwoławczym 
od decyzji i postanowień wydawanych przez Ministra Spraw Wewnętrznych i 
Administracji w sprawach o nadanie lub cofnięcie statusu uchodźcy.
                                Art. 70.
 1. W sprawach pozostających w kompetencjach Rady przysługują jej uprawnienia
   organu wyższego stopnia w rozumieniu przepisów Kodeksu postępowania
   administracyjnego.
 2. Rada orzeka także w sprawach wznowienia postępowania, uchylenia, 
   zmiany oraz stwierdzenia nieważności wydanych przez siebie decyzji.
 
                                Art. 71.
 1. W skład Rady wchodzi 12 członków powoływanych na pięcioletnią kadencję
   przez Prezesa Rady Ministrów, w tym po czterech spośród kandydatów 
   przedstawianych przez Ministra Spraw Zagranicznych i Ministra Sprawiedliwości.
   Każdy z ministrów przedstawia 8 kandydatów.
 2. Członkiem Rady może być osoba posiadająca obywatelstwo polskie i korzystająca
   z pełni praw publicznych.
 3. Członków Rady powołuje się spośród osób wyróżniających się wiedzą teoretyczną
   lub doświadczeniem praktycznym w zakresie problematyki uchodźców.
   Co najmniej połowa członków Rady musi posiadać wyższe wykształcenie
   prawnicze.
 
                                Art. 72.
 1. Prezes Rady Ministrów odwołuje członka Rady wyłącznie w wypadku:
   1) zrzeczenia się przez niego swej funkcji,
   2) choroby trwale uniemożliwiającej sprawowanie funkcji,
   3) skazania prawomocnym wyrokiem za popełnienie przestępstwa z winy 
     umyślnej.
 2. W wypadku odwołania członka Rady lub jego śmierci, Prezes Rady Ministrów
   powołuje nowego członka Rady na okres do końca danej kadencji.
 
                                Art. 73.
 1. Pracami Rady kieruje Przewodniczący.
 2. Przewodniczącego Rady wybierają członkowie Rady ze swego grona większością
   głosów. W tym samym trybie mogą go odwołać.
 3. Rada orzeka w składach trzyosobowych, wyznaczanych przez Przewodniczącego.
 4. Orzeczenia zapadają większością głosów. Członek składu orzekającego nie 
   może wstrzymać się od głosu.
 5. Przy składaniu podpisu, przegłosowany członek składu orzekającego, ma 
   prawo zaznaczyć na orzeczeniu swoje zdanie odrębne, podając, w jakiej 
   części i w jakim kierunku kwestionuje orzeczenie.
 
                                Art. 74.
 1. Pracodawca zatrudniający członka Rady udzieli mu, na jego wniosek, urlopu
   bezpłatnego na czas sprawowania funkcji.
 2. Pracownikom urzędów państwowych oraz urzędnikom służby cywilnej 
   przysługuje po zakończeniu pracy w Radzie prawo powrotu na zajmowane 
   poprzednio stanowisko, a jeżeli będzie to niemożliwe, na stanowisko równorzędne.
                                Art. 75.
 1. Obsługę administracyjną i kancelaryjną Rady zapewnia Kancelaria Prezesa 
   Rady Ministrów.
 2. Prezes Rady Ministrów, w drodze rozporządzenia, nadaje Radzie statut 
   organizacyjny i regulamin czynności wewnętrznych, a także określa zasady 
   wynagradzania jej członków.
                                    
                              Rozdział 11
                Zasady postępowania i właściwość organów
                                    
                                Art. 76.
 1. Postępowanie w sprawach uregulowanych w ustawie prowadzi się według 
   przepisów Kodeksu postępowania administracyjnego, o ile przepisy ustawy 
   nie stanowią inaczej.
 2. Postępowanie w sprawach uregulowanych w ustawie, a należących do właściwości
   kierowników polskich przedstawicielstw dyplomatycznych i urzędów
   konsularnych, prowadzi się według przepisów ustawy z dnia 13 lutego 
   1984 r. o funkcjach konsulów Polskiej Rzeczypospolitej Ludowej (Dz.U. 
   Nr 9, poz. 34), o ile przepisy ustawy nie stanowią inaczej.
                                Art. 77.
Organ może odstąpić od uzasadnienia decyzji wydanej na podstawie przepisów 
ustawy, jeżeli wymagają tego względy obronności lub bezpieczeństwa państwa 
albo ochrona porządku publicznego.
                                    
                                Art. 78.
 1. Kontroli posiadania przez cudzoziemca dokumentów paszportowych, zezwoleń
   i środków, o których mowa w art. 5 i 6, dokonuje Straż Graniczna, 
   a w wypadku, o którym mowa w art. 8 ust. 3 - wojewoda.
 2. Minister Spraw Wewnętrznych i Administracji, w porozumieniu z Ministrem
   Finansów i Ministrem Spraw Zagranicznych określi, w drodze rozporządzenia,
   wielkość środków, o których mowa w art. 6 ust. 1, oraz szczegółowe
   zasady dokumentowania ich posiadania przez cudzoziemca.
 3. Rada Ministrów może, w drodze rozporządzenia, wprowadzić wobec cudzoziemców
   - obywateli niektórych państw obowiązek uiszczenia opłaty 
   związanej z wjazdem na terytorium Rzeczypospolitej Polskiej oraz określić 
   wysokość tej opłaty i organy właściwe do jej pobierania, o ile jest to niezbędne
   dla zachowania zasady wzajemności w stosunkach z tymi państwami.
                                    
                                Art. 79.
 1. Wizy pobytowe oraz wizy tranzytowe wydają za granicą kierownicy polskich
   przedstawicielstw dyplomatycznych i urzędów konsularnych, w kraju 
   - wojewodowie właściwi ze względu na miejsce pobytu cudzoziemca, a w 
   szczególnie uzasadnionych wypadkach - komendanci granicznych placówek
   kontrolnych Straży Granicznej.
 2. Wizy pobytowe z prawem do pracy wydają kierownicy polskich przedstawicielstw
   dyplomatycznych i urzędów konsularnych właściwi ze względu na 
   miejsce zamieszkania cudzoziemca. W wypadku określonym w art. 9 ust. 4 
   wizę wydaje wojewoda właściwy ze względu na miejsce zatrudnienia cudzoziemca.
 3. Wizy repatriacyjne wydają kierownicy polskich przedstawicielstw dyplomatycznych
   i urzędów konsularnych właściwi ze względu na miejsce zamieszkania
   cudzoziemca, po uzyskaniu zgody Ministra Spraw Wewnętrznych i 
   Administracji.
 4. Wizy pobytowe w wypadku, o którym mowa w art. 14, wydają organy wymienione
   w ust. 1 po uzyskaniu zgody Ministra Spraw Wewnętrznych i 
   Administracji.
 5. Od decyzji o odmowie wydania wizy, podjętej przez kierownika polskiego 
   przedstawicielstwa dyplomatycznego lub urzędu konsularnego, albo przez 
   komendanta granicznej placówki kontrolnej Straży Granicznej, odwołanie 
   nie przysługuje.
 6. Wizy pobytowe, o których mowa w art. 39 ust. 1, wydaje Minister Spraw 
   Wewnętrznych i Administracji. 
 7. Cudzoziemcowi przebywającemu na terytorium Rzeczypospolitej Polskiej, 
   w razie utraty dokumentu paszportowego, jego zniszczenia lub utraty ważności,
   wizę, w miejsce utraconej, zamieszcza w nowym dokumencie, na 
   wniosek cudzoziemca, organ, który ją wydał. Wizę, którą uprzednio wydało
   polskie przedstawicielstwo dyplomatyczne, urząd konsularny lub komendant
   granicznej placówki kontrolnej Straży Granicznej, zamieszcza wojewoda
   właściwy ze względu na miejsce pobytu cudzoziemca.
                                    
                                Art. 80.
Decyzje:
   1) o odmowie wjazdu na terytorium Rzeczypospolitej Polskiej wydają komendanci
     granicznych placówek kontrolnych Straży Granicznej,
   2) o unieważnieniu wizy wydają wojewodowie właściwi ze względu na miejsce
     pobytu cudzoziemca lub komendanci granicznych placówek kontrolnych
     Straży Granicznej,
   3) o określeniu czasu pobytu, o którym mowa w art. 13 ust. 4, wydają komendanci
     granicznych placówek kontrolnych Straży Granicznej.
                                    
                                Art. 81.
Wpisu zaproszenia do ewidencji zaproszeń dokonuje lub decyzję o odmowie 
wpisu wydaje wojewoda właściwy ze względu na miejsce zamieszkania lub siedzibę
zapraszającego.
                                    
                                Art. 82.
 1. Zezwolenia na zamieszkanie na czas oznaczony, z wyjątkiem przewidzianym
   w art. 85 ust. 6, udziela albo odmawia jego udzielenia, a także kartę 
   czasowego pobytu wydaje wojewoda właściwy ze względu na miejsce zamierzonego
   pobytu cudzoziemca.
 2. Cudzoziemiec przebywający za granicą składa wniosek o udzielenie zezwolenia,
   o którym mowa w ust. 1, za pośrednictwem polskiego przedstawicielstwa
   dyplomatycznego lub urzędu konsularnego właściwego ze względu na 
   miejsce jego pobytu; cudzoziemiec przebywający na terytorium 
   Rzeczypospolitej Polskiej składa wniosek do wojewody właściwego ze 
   względu na miejsce jego pobytu. 
 3. Wojewoda, który udzielił zezwolenia określonego w ust. 1, jest właściwy w 
   sprawach jego przedłużenia lub cofnięcia.
 4. Decyzje, o których mowa w ust. 1 i 3, wojewoda wydaje po zasięgnięciu 
   opinii właściwego komendanta wojewódzkiego Policji.
 5. Zezwolenia na osiedlenie się udziela, odmawia udzielenia zezwolenia lub 
   cofa je, a także kartę stałego pobytu wydaje Minister Spraw Wewnętrznych
   i Administracji.
 6. Cudzoziemiec składa wniosek o udzielenie zezwolenia, o którym mowa w 
   ust. 5, za pośrednictwem wojewody właściwego ze względu na miejsce zamierzonego
   osiedlenia się. 
                                    
                                Art. 83.
 1. Dokument podróży wydaje albo odmawia jego wydania wojewoda właściwy 
   ze względu na miejsce pobytu cudzoziemca, a jeżeli przemawia za tym 
   ważny interes cudzoziemca - Minister Spraw Wewnętrznych i Administracji.
 2. Tymczasowy dokument podróży wydaje albo odmawia jego wydania:
   1) za granicą - kierownik polskiego przedstawicielstwa dyplomatycznego 
     lub urzędu konsularnego,
   2) w kraju - wojewoda właściwy ze względu na miejsce pobytu cudzoziemca,
     a w szczególnie uzasadnionych wypadkach - komendant granicznej 
     placówki kontrolnej Straży Granicznej.
                                    
                                Art. 84.
Decyzje o nakazaniu cudzoziemcowi przebywania w określonym miejscu, na 
podstawie art. 36 ust. 1, wydaje organ uprawniony do wydania postanowienia 
o wszczęciu postępowania o nadanie statusu uchodźcy.
                                    
                                Art. 85.
 1. Decyzje w sprawach o nadanie lub pozbawienie statusu uchodźcy oraz w 
   sprawach, o których mowa w art. 34 ust. 4, art. 35 ust. 2 i 3 oraz w art. 38 
   ust. 3, wydaje Minister Spraw Wewnętrznych i Administracji.
 2. Cudzoziemiec składa wniosek o nadanie statusu uchodźcy, z zastrzeżeniem 
   ust. 4, komendantowi granicznej placówki kontrolnej Straży Granicznej w 
   miejscu przekroczenia granicy, a cudzoziemiec, o którym mowa w art. 37 
   ust. 3, składa wniosek komendantowi granicznej placówki kontrolnej Straży
   Granicznej najbliższej miejsca przekroczenia granicy. Cudzoziemiec, o 
   którym mowa w art. 37 ust. 2 i 4, składa wniosek bezpośrednio do Ministra
   Spraw Wewnętrznych i Administracji.
 3. Czynności, o których mowa w art. 38 ust. 1, wykonuje lub zleca ich wykonanie
   organ właściwy do wydania postanowienia o wszczęciu postępowania 
   o nadanie statusu uchodźcy.
 4. Minister Spraw Wewnętrznych i Administracji wyznaczy, w drodze rozporządzenia,
   komendantów granicznych placówek kontrolnych Straży Granicznej
   uprawnionych do przyjmowania wniosków o nadanie statusu uchodźcy
   oraz do prowadzenia postępowań w sprawach o wszczęcie postępowania
   o nadanie statusu uchodźcy, w tym zwłaszcza przesłuchiwania osób 
   ubiegających się o ten status i kontroli ich dokumentów, a także do wykonywania
   czynności, o których mowa w art. 38 ust. 1 pkt 1, i upoważni ich 
   do wydawania postanowień, o których mowa w art. 35 ust. 1, oraz wydawania
   wiz pobytowych, o których mowa w art. 39 ust. 1.
 5. Tymczasowe zaświadczenie tożsamości cudzoziemca wydaje organ, który 
   wydał postanowienie o wszczęciu postępowania o nadanie statusu uchodźcy.
 6. Cudzoziemcowi, który uzyskał status uchodźcy, dokument podróży przewidziany
   w Konwencji Genewskiej wydaje oraz zezwolenia na zamieszkanie 
   na czas oznaczony udziela, i je przedłuża, Minister Spraw Wewnętrznych i 
   Administracji.
 7. Od decyzji i postanowień Ministra Spraw Wewnętrznych i Administracji 
   wydanych w sprawach o nadanie lub cofnięcie statusu uchodźcy, przysługuje
   odwołanie do Rady.
 8. Minister Spraw Wewnętrznych i Administracji określi, w drodze rozporządzenia,
   wysokość, a także tryb i szczegółowe zasady przyznawania oraz 
   wstrzymywania świadczeń, o których mowa w  art. 40 ust. 1.
 9. Minister Zdrowia i Opieki Społecznej, w porozumieniu z Ministrem Spraw 
   Wewnętrznych i Administracji określi, w drodze rozporządzenia, szczegółowe
   warunki i sposób wykonywania badań, o których mowa w art. 38 ust. 
   1 pkt 2.
10. Minister Spraw Wewnętrznych i Administracji, w drodze zarządzenia, tworzy
   i likwiduje ośrodki dla osób ubiegających się o uzyskanie statusu uchodźcy.
11. Minister Spraw Wewnętrznych i Administracji określi, w drodze rozporządzenia,
   warunki, jakim powinny odpowiadać ośrodki dla osób ubiegających 
   się o nadanie statusu uchodźcy, oraz regulamin pobytu w tych ośrodkach.
                                    
                                Art. 86.
Decyzje w sprawach udzielania i pozbawiania azylu w Rzeczypospolitej Polskiej
wydaje Minister Spraw Wewnętrznych i Administracji w porozumieniu z 
Ministrem Spraw Zagranicznych.
                                    
                                Art. 87.
 1. Decyzje o wydaleniu cudzoziemca wydaje, z urzędu albo na wniosek właściwego
   szefa delegatury Urzędu Ochrony Państwa, komendanta wojewódzkiego
   Policji lub komendanta oddziału Straży Granicznej, wojewoda 
   właściwy ze względu na miejsce pobytu cudzoziemca.
 2. Czynności, o których mowa w art. 56, wykonują organy występujące o wydalenie
   cudzoziemca, a gdy decyzję wydaje z urzędu wojewoda - właściwy 
   komendant wojewódzki Policji.
 3. Wykonanie obowiązku odstawienia cudzoziemca do granicy albo do portu 
   lotniczego lub portu morskiego państwa, do którego następuje wydalenie, 
   spoczywa na komendancie wojewódzkim Policji właściwym ze względu na 
   miejsce pobytu cudzoziemca.
                                    
                                Art. 88.
 1. Zatrzymanie, o którym mowa w art. 58, stosuje Policja albo Straż Graniczna.
 2. Postanowienie o umieszczeniu cudzoziemca w strzeżonym ośrodku albo w 
   areszcie w celu wydalenia wydaje sąd rejonowy właściwy ze względu na 
   siedzibę wojewody właściwego do wydania decyzji o wydaleniu, na wniosek 
   wojewody lub wniosek Policji bądź Straży Granicznej.
 3. Na postanowienie, o którym mowa w ust. 2, przysługuje w terminie 7 dni 
   zażalenie do właściwego sądu wojewódzkiego. Sąd rozpatruje zażalenie 
   niezwłocznie.
 4. Postępowanie, o którym mowa w ust. 2 i 3, prowadzi się według przepisów 
   Kodeksu postępowania karnego.
                                    
                                Art. 89.
 1. Strzeżone ośrodki dla cudzoziemców tworzy i likwiduje, w drodze zarządzenia,
   Minister Spraw Wewnętrznych i Administracji, określając równocześnie
   w zarządzeniu komendanta: wojewódzkiego Policji albo oddziału 
   Straży Granicznej, któremu ośrodek ma podlegać.
 2. Areszt w celu wydalenia jest wykonywany w pomieszczeniach, które wyznacza,
   w drodze zarządzenia, Minister Spraw Wewnętrznych i Administracji.
 3. Minister Spraw Wewnętrznych i Administracji określi, w drodze rozporządzenia,
   warunki, jakim powinny odpowiadać strzeżone ośrodki i areszty w 
   celu wydalenia, oraz regulamin pobytu w tych ośrodkach i aresztach.
 4. Nadzór nad prawidłowością wykonania postanowienia o umieszczeniu cudzoziemca
   w strzeżonym ośrodku lub o zastosowaniu aresztu w celu wydalenia
   sprawuje prokurator.
                                    
                                Art. 90.
 1. Wykaz, o którym mowa w art. 64, prowadzi Komendant Główny Straży 
   Granicznej.
 2. Wpisu do wykazu oraz jego wykreślenia dokonuje Komendant Główny 
   Straży Granicznej z urzędu lub na wniosek:
   1) Komendanta Głównego Policji,
   2) Szefa Urzędu Ochrony Państwa,
   3) Szefa Wojskowych Służb Informacyjnych,
   4) kierownika polskiego przedstawicielstwa dyplomatycznego lub urzędu 
     konsularnego. 
 3. W celu dokonania wpisu do wykazu:
   1) sąd, który skazał cudzoziemca za przestępstwo, o którym mowa w art. 
     13 ust. 1 pkt 2 lit. a, zawiadamia organ prowadzący wykaz, przesyłając 
     odpis prawomocnego wyroku,
   2) wojewoda, który wydał decyzję o wydaleniu, zawiadamia organ prowadzący
     wykaz, przesyłając odpis ostatecznej decyzji o wydaleniu.
                                    
                                Art. 91.
Rejestry, o których mowa w art. 67 pkt 1-6, oraz ewidencję, o której mowa w 
art. 67 pkt 7, prowadzą organy wydające decyzje w tych sprawach w pierwszej 
instancji.
                                    
                                Art. 92.
 1. Decyzje w sprawach, o których mowa w art. 68 ust. 2 i 3, wydaje właściwy 
   komendant granicznej placówki kontrolnej Straży Granicznej.
 2. W razie gdy zachowanie cudzoziemca, któremu odmówiono wjazdu na terytorium
   Rzeczypospolitej Polskiej, uzasadnia przypuszczenie, że może on 
   spowodować zagrożenie bezpieczeństwa w międzynarodowej komunikacji 
   lotniczej lub morskiej, komendant właściwej granicznej placówki kontrolnej
   Straży Granicznej, na wniosek upoważnionego przedstawiciela przewoźnika
   i na koszt przewoźnika, zapewnia konwój na pokładzie statku powietrznego
   lub morskiego.
 3. Karę pieniężną, o której mowa w art. 68 ust. 6, nakłada na przewoźnika 
   wojewoda na wniosek komendanta granicznej placówki kontrolnej Straży 
   Granicznej, w której odmówiono cudzoziemcowi wjazdu.
 
                                Art. 93.
 1. Minister Spraw Wewnętrznych i Administracji w porozumieniu z Ministrem
   Spraw Zagranicznych określi, w drodze rozporządzenia, szczegółowe 
   zasady i tryb postępowania w sprawach:
   1) wiz, zaproszeń i pobytu bezwizowego,
   2) zezwoleń na zamieszkanie na czas oznaczony oraz na osiedlenie się,
   3) dokumentów podróży i tymczasowych dokumentów podróży,
   4) statusu uchodźcy,
   5) azylu,
   6) wydalania cudzoziemców z terytorium Rzeczypospolitej Polskiej,
   7) prowadzenia wykazu cudzoziemców, których pobyt na terytorium Rzeczypospolitej
     Polskiej jest niepożądany,
   8) prowadzenia rejestrów i ewidencji.
 2. Minister Spraw Wewnętrznych i Administracji w porozumieniu z Ministrem
   Spraw Zagranicznych określi, w drodze rozporządzenia:
   1) wzory wiz, zaproszenia, karty stałego i czasowego pobytu, dokumentu 
     podróży, tymczasowego dokumentu podróży oraz tymczasowego zaświadczenia
     tożsamości cudzoziemca oraz wniosków o ich wydanie,
   2) wzory ewidencji zaproszeń, rejestrów, o których mowa w art. 67 pkt 
     1-6, oraz wykazu, o którym mowa w art. 64.
                                    
                                Art. 94.
 1. Karty stałego i czasowego pobytu, dokumenty podróży, tymczasowe dokumenty
   podróży, dokumenty podróży przewidziane w Konwencji Genewskiej
   oraz tymczasowe zaświadczenia tożsamości cudzoziemca, wydaje się 
   po uiszczeniu należnych opłat.
 2. Minister Spraw Wewnętrznych i Administracji w porozumieniu z Ministrem
   Finansów określi, w drodze rozporządzenia, wysokość opłat pobieranych
   w kraju za wydanie dokumentów, o których mowa w ust. 1, tryb ich 
   uiszczania, warunki i zakres stosowania ulg oraz zwolnień od opłat, warunki
   podwyższania opłat w razie zawinionej utraty albo zniszczenia dokumentu,
   a także dokumenty wymagane do uzyskania ulg i zwolnień.
                                    
                                Art. 95.
Rada Ministrów określi, w drodze rozporządzenia, listy państw uznawanych za 
bezpieczne kraje pochodzenia i bezpieczne kraje trzecie.
                                    
                                Art. 96.
 1. Minister Spraw Zagranicznych w porozumieniu z Ministrem Spraw Wewnętrznych
   i Administracji określi, w drodze rozporządzenia, dokumenty, o 
   których mowa w art. 1 ust. 3, jak również tryb i szczegółowe zasady udzielania
   wiz osobom wymienionym w tym przepisie oraz organy właściwe do 
   udzielania wiz.
 2. Minister Spraw Zagranicznych, w porozumieniu z Ministrem Spraw Wewnętrznych
   i Administracji może, w drodze rozporządzenia, zwolnić osoby 
   określone w art. 1 ust. 3 od obowiązku uzyskania wizy.
                                    
                                Art. 97.
 1. Rada Ministrów określi, w drodze rozporządzenia, szczegółowe zasady i 
   tryb udzielania przez organy administracji rządowej osobom przybywającym
   do Rzeczypospolitej Polskiej, na podstawie wizy repatriacyjnej, pomocy,
   o której mowa w art. 10 ust. 4.
 2. Tryb udzielania pomocy przez organy samorządu terytorialnego określają 
   rady gmin.
                                    
                                Art. 98.
Minister Spraw Wewnętrznych i Administracji, w porozumieniu z Ministrem 
Spraw Zagranicznych, może określić, w drodze rozporządzenia, warunki, w 
których ze względu na szczególne okoliczności cudzoziemiec może przekroczyć 
granicę Rzeczypospolitej Polskiej mimo niespełnienia obowiązków określonych 
w art. 5 i 6.
                                    
                                Art. 99.
Minister Spraw Wewnętrznych i Administracji, w porozumieniu z zainteresowanymi
ministrami, może określić, w drodze rozporządzenia, inne niż przewidziane
w niniejszej ustawie warunki przekraczania granicy Rzeczypospolitej 
Polskiej i przebywania na jej terytorium dla cudzoziemców zatrudnionych w 
transporcie międzynarodowym, cudzoziemców przybywających do Rzeczypospolitej
Polskiej w celu wykonania określonych czynności zawodowych, a także 
dla żołnierzy oraz członków personelu cywilnego sił zbrojnych państw obcych.
                                    
                               Art. 100.
 1. Minister Spraw Wewnętrznych i Administracji sprawuje nadzór nad sprawami
   wjazdu na terytorium Rzeczypospolitej Polskiej, przejazdu przez to 
   terytorium, pobytu na nim i wyjazdu cudzoziemców z terytorium Rzeczypospolitej
   Polskiej.
 2. Minister Spraw Zagranicznych sprawuje nadzór nad sprawami, o których 
   mowa w ust. 1, należącymi do właściwości polskich przedstawicielstw dyplomatycznych
   i urzędów konsularnych.
 3. Od decyzji wydawanych przez komendantów granicznych placówek kontrolnych
   Straży Granicznej w sprawach określonych w ustawie przysługuje 
   odwołanie do Komendanta Głównego Straży Granicznej.
 
                               Art. 101.
W sprawach, o których mowa w niniejszej ustawie, nie stosuje się art. 8 ustawy 
z dnia 22 marca 1990 r. o terenowych organach rządowej administracji ogólnej 
(Dz.U. Nr 21, poz. 123, z 1991 r. Nr 75, poz. 328, z 1995 r. Nr 74, poz. 368 
oraz z 1996 r. Nr 106, poz. 498).
                               Art. 102.
Minister Spraw Wewnętrznych i Administracji, do dnia 31 marca każdego roku,
przedstawia Sejmowi informację o stosowaniu ustawy w zakresie repatriacji 
oraz realizacji zobowiązań Rzeczypospolitej Polskiej wynikających z Konwencji 
Genewskiej i Protokołu Nowojorskiego.
                                    
                              Rozdział 12
                             Przepisy karne
                                    
                               Art. 103.
Kto zabiera w celu przywłaszczenia lub przywłaszcza sobie należący do cudzoziemca
dokument paszportowy, kartę stałego pobytu, kartę czasowego pobytu, 
dokument podróży, tymczasowy dokument podróży, tymczasowe zaświadczenie 
tożsamości albo dokument podróży przewidziany w Konwencji Genewskiej, lub 
takiego dokumentu używa, podlega grzywnie, karze ograniczenia wolności albo 
pozbawienia wolności do lat 2.
                                    
                               Art. 104.
 1. Kto narusza przepisy art. 12, 21 ust. 4 i 5 lub art. 27 albo nakazy lub zakazy
   określone w decyzji, o której mowa w art. 54, lub nie opuszcza terytorium
   Rzeczypospolitej Polskiej w terminie określonym w decyzji wydanej 
   na podstawie art. 22 lub 24 ust. 1, podlega karze grzywny.
 2. Orzekanie następuje w trybie przepisów o postępowaniu w sprawach o 
   wykroczenia.
 3. Nakaz karny wydany w postępowaniu nakazowym jest natychmiast wykonalny.
                                    
                              Rozdział 13
                   Zmiany w przepisach obowiązujących
                                    
                               Art. 105.
W ustawie z dnia 15 lutego 1962r. o obywatelstwie polskim (Dz.U. Nr 10, poz. 
49, z 1975 r. Nr 17, poz. 94 i z 1990 r. Nr 34, poz. 198) wprowadza się następujące
zmiany:
 1) w art. 8 ust. 1 i art. 9 ust. 1 po wyrazach "w Polsce" dodaje się wyrazy "na 
   podstawie zezwolenia na osiedlenie się,";
 2) w art. 12 ust. 2 otrzymuje brzmienie:
      "2. Repatriantem jest osoba, która przybyła do Polski na podstawie 
         wizy repatriacyjnej. Tryb i zasady udzielania wizy repatriacyjnej 
         określają przepisy ustawy z dnia ... o cudzoziemcach (Dz.U. Nr..., 
         poz. ...).";
 3) po art. 18 dodaje się art. 18a w brzmieniu:
       "Art. 18a. Prezydent Rzeczypospolitej Polskiej określi, w drodze rozporządzenia,
              szczegółowe zasady i tryb postępowania w 
              sprawach o nadanie lub zmianę obywatelstwa polskiego 
              oraz wzory zaświadczeń i wniosków.".
      
                               Art. 106.
W ustawie z dnia 13 lutego 1984 r. o funkcjach konsulów Polskiej Rzeczypospolitej
Ludowej (Dz.U. Nr 9, poz. 34) w art. 23 w ust. 1 pkt 2 otrzymuje 
brzmienie:
       "2) udziela wiz pobytowych, pobytowych z prawem do pracy, repatriacyjnych
         i tranzytowych cudzoziemcom, którzy zamierzają udać 
         się do Rzeczypospolitej Polskiej.".
                                    
                               Art. 107.
W ustawie z dnia 29 listopada 1990 r. o paszportach (Dz.U. z 1991 r. Nr 2, 
poz. 5) wprowadza się następujące zmiany:
 1) art. 14 skreśla się;
 2) w art. 15 ust. 3 otrzymuje brzmienie:
      "3. Minister Spraw Wewnętrznych i Administracji w porozumieniu z 
         Ministrem Spraw Zagranicznych określi, w drodze rozporządzenia, 
         wzory oraz tryb wydawania paszportów, dokumenty wymagane do 
         ich otrzymania, a także tryb postępowania funkcjonariuszy Straży 
         Granicznej w przypadku ujawniania w czasie kontroli granicznej 
         wad w paszportach.".
                                    
                               Art. 108.
W ustawie z dnia 11 maja 1995 r. o Naczelnym Sądzie Administracyjnym 
(Dz.U. Nr 74, poz. 368 i Nr 104, poz. 515) w art. 19 pkt 5 otrzymuje brzmienie:
       "5) wiz i zezwoleń na przekroczenie przez cudzoziemca granicy państwa
         oraz zgód na ich wydanie, zezwoleń na zamieszkanie na czas 
         oznaczony, azylu i wydalania z terytorium Rzeczypospolitej Polskiej,
         z wyjątkiem przypadków dotyczących cudzoziemców przebywających
         legalnie na terytorium Rzeczypospolitej Polskiej,".
                                    
                              Rozdział 14
                     Przepisy przejściowe i końcowe
                                    
                               Art. 109.
 1. Cudzoziemiec, który przybył na terytorium Rzeczypospolitej Polskiej w 
   okresie od dnia 1 stycznia 1992 r. do dnia 31 grudnia 1996 r., na podstawie
   uzyskanego przed przyjazdem zezwolenia na pobyt stały wydanego na 
   podstawie art. 13 ustawy, o której mowa w art. 112 i przebywa na nim 
   nieprzerwanie, może w okresie do dnia 31 grudnia 1998 r. złożyć wniosek 
   o uznanie go za obywatela polskiego.
 2. Wniosek, o którym mowa w ust. 1, składa się do Ministra Spraw Wewnętrznych
   i Administracji.
 3. Minister Spraw Wewnętrznych i Administracji wyda decyzję o uznaniu cudzoziemca
   za obywatela polskiego, jeżeli wnioskodawca spełnia łącznie 
   następujące warunki:
   1) jest narodowości polskiej lub ma pochodzenie polskie,
   2) ma w Rzeczypospolitej Polskiej zapewnione mieszkanie i utrzymanie - 
     w takim wypadku przepis art. 19 ust. 3 stosuje się odpowiednio,
   3) nie zachodzi w jego wypadku żadna z okoliczności określonych w art. 
     13 ust. 1 pkt 2-6.
 4. Od decyzji Ministra Spraw Wewnętrznych i Administracji, o której mowa 
   w ust. 3, nie przysługuje skarga do Naczelnego Sądu Administracyjnego.
 5. W wypadku nabycia przez oboje rodziców obywatelstwa polskiego w trybie 
   określonym w ust. 1 obywatelstwo polskie nabywają również ich dzieci. Jeżeli
   obywatelstwo polskie w trybie określonym w ust. 1 nabywa tylko jedno 
   z rodziców, dzieci nabywają obywatelstwo polskie jedynie za zgodą drugiego
   z rodziców, wyrażoną w odpowiednim oświadczeniu złożonym przed 
   wojewodą albo kierownikiem polskiego przedstawicielstwa dyplomatycznego
   lub urzędu konsularnego.
 6. Nabycie obywatelstwa, zgodnie z ust. 5, przez dziecko, które ukończyło 
   szesnaście lat, następuje za jego zgodą.
 7. Osobie, która nabyła obywatelstwo polskie w trybie określonym w ust. 3, 
   przysługują wszelkie uprawnienia, jakie przepisy prawa wiążą z uzyskaniem
   obywatelstwa polskiego w drodze repatriacji lub uznaniem za repatrianta.
 8. Osoba, która utraciła obywatelstwo polskie nabyte w trybie określonym w 
   niniejszym artykule, nie może nabyć go ponownie w drodze repatriacji.
 9. Rada Ministrów określi, w drodze rozporządzenia, szczegółowy tryb postępowania
   w sprawach, o których mowa w niniejszym artykule, wzór wniosku
   oraz dokumenty, które powinny być do niego dołączone.
                                    
                               Art. 110.
 1. Dokumenty i zezwolenia wydane na podstawie dotychczasowych przepisów 
   zachowują ważność przez czas, na jaki zostały wydane, z zastrzeżeniem 
   ust. 2.
 2. Cudzoziemiec posiadający zezwolenie na stały pobyt z dniem wejścia w życie
   ustawy uzyskuje zezwolenie na osiedlenie się. Osobie tej okres pobytu 
   na podstawie karty stałego pobytu zalicza się do okresu, o którym mowa 
   w art. 8 ust. 1 i art. 9 ust. 1 ustawy z dnia 15 lutego 1962 r. o obywatelstwie
   polskim (Dz.U. Nr 10, poz. 49, z 1975 r. Nr 17, poz. 94 i z 1990 r. Nr 
   34, poz. 198). Karty stałego pobytu wydane przed wejściem w życie ustawy 
   podlegają wymianie w terminie 6 miesięcy od dnia wejścia w życie ustawy.
 3. Ilekroć w obowiązujących przepisach jest mowa o zezwoleniu na stały pobyt,
   należy przez to rozumieć zezwolenie na osiedlenie się.
 4. W okresie 3 lat od dnia wejścia w życie ustawy przepisu art. 19 ust. 1 pkt 
   3 nie stosuje się. W tym okresie cudzoziemiec może uzyskać zezwolenie 
   na osiedlenie się na podstawie udokumentowanego nieprzerwanego trzyletniego
   pobytu na terytorium Rzeczypospolitej Polskiej.
                                    
                               Art. 111.
 1. Postępowania wszczęte przed dniem wejścia w życie niniejszej ustawy i nie 
   zakończone do tego dnia toczą się według przepisów dotychczasowych.
 2. Postępowania w sprawach o nadanie lub pozbawienie statusu uchodźcy 
   wszczęte przed dniem wejścia w życie niniejszej ustawy i nie zakończone 
   do tego dnia, toczą się do zakończenia w danej instancji według przepisów 
   dotychczasowych.
                                    
                               Art. 112.
 1. Traci moc ustawa z dnia 29 marca 1963 r. o cudzoziemcach (Dz.U. z 1992 
   r. Nr 7, poz. 30 i Nr 25, poz. 112 oraz z 1995 r. Nr 23, poz. 120).
 2. Do czasu wydania przepisów wykonawczych przewidzianych w ustawie, nie 
   dłużej jednak niż przez 6 miesięcy, zachowują moc dotychczasowe przepisy
   wykonawcze wydane na podstawie ustawy, o której mowa w ust. 1, o ile 
   nie są sprzeczne z niniejszą ustawą.
                                    
                               Art. 113.
Ustawa wchodzi w życie po upływie 3 miesięcy od dnia ogłoszenia, z wyjątkiem:
   1) art. 85 ust. 1, który wchodzi w życie po upływie 14 dni od dnia ogłoszenia,
   2) art. 69-75 oraz art. 85 ust. 7, które wchodzą w życie z dniem 1 stycznia 
     1999 r.
   
   
   
