



Dz.U. z 1997 r. Nr 80, poz. 494
                                    
                                    
                                    
                                    
                              USTAWA
                        z dnia 17 lipca 1997 r.
                                    
   o szczególnych zasadach postępowania administracyjnego i sądowego
         w związku z usuwaniem skutków powodzi z lipca 1997 r.
                                    
                                Art. 1.
 1. Przepisy ustawy stosuje się w sprawach związanych z usuwaniem skutków 
   powodzi, która miała miejsce w lipcu 1997 r., zwanej dalej "powodzią", 
   oraz w stosunku do osób poszkodowanych w wyniku powodzi.
 2. Przez osoby poszkodowane w rozumieniu ustawy rozumie się osoby fizyczne,
   osoby prawne oraz podmioty gospodarcze nie posiadające osobowości 
   prawnej, które na skutek powodzi doznały szkód majątkowych albo utraciły
   możliwość korzystania z zajmowanego lokalu.
 3. Zaświadczenie o okolicznościach, o których mowa w ust. 2, wydaje organ 
   gminy właściwej ze względu na miejsce zamieszkania lub prowadzenia 
   działalności gospodarczej osoby poszkodowanej.
 
                                Art. 2.
 1. Organy administracji państwowej i inne organy działające w trybie przepisów
   Kodeksu postępowania administracyjnego są obowiązane załatwiać 
   sprawy związane z usuwaniem skutków powodzi w pierwszej kolejności i 
   bez zbędnej zwłoki, nie później jednak niż w terminie miesiąca od dnia 
   wszczęcia postępowania.
 2. W razie niedotrzymania terminu, o którym mowa w ust. 1, stronie służy 
   skarga do Naczelnego Sądu Administracyjnego na bezczynność organu. W 
   sprawach tych, przepisów art. 37 Kodeksu postępowania administracyjnego
   nie stosuje się.
 3. W razie stwierdzenia bezczynności organu, Naczelny Sąd Administracyjny 
   może wymierzyć temu organowi grzywnę. Orzeczenie o ukaraniu grzywną 
   podlega wykonaniu w drodze egzekucji sądowej bez opatrywania go klauzulą
   wykonalności. Przepis art. 31 ust. 6 ustawy z dnia 11 maja 1995 r. o 
   Naczelnym Sądzie Administracyjnym (Dz.U. Nr 74, poz. 368 i Nr 104, 
   poz. 515) stosuje się odpowiednio.
 
                                Art. 3.
 1. W postępowaniu administracyjnym oraz w postępowaniu sądowym w 
   sprawach związanych z usuwaniem skutków powodzi osoby poszkodowane 
   nie ponoszą opłat skarbowych i innych opłat administracyjnych oraz kosztów
   sądowych.
 2. Postępowanie w razie zaginięcia lub zniszczenia akt w zakresie dotyczącym  
   odtworzenia akt sądowych zniszczonych lub zaginionych wskutek powodzi 
   jest wolne od kosztów sądowych.
 3. Przepis ust. 2 stosuje się także do postępowania o założenie ksiąg wieczystych
   dla nieruchomości, których księgi wieczyste zaginęły lub uległy zniszczeniu
   wskutek powodzi.
 
                                Art. 4.
Sąd Najwyższy, Naczelny Sąd Administracyjny i sądy powszechne rozpoznają 
sprawy związane z usuwaniem skutków powodzi w pierwszej kolejności.
                                Art. 5.
Ustawa wchodzi w życie z dniem ogłoszenia.
