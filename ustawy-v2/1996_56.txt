



   
Dz.U. z 1996 r. Nr 10, poz. 56 
   
                                USTAWA
                       z dnia 14 grudnia 1995 r.
                                    
                  o urzędzie Ministra Obrony Narodowej
                                    
                                    
                                Art. 1.
 1. Minister Obrony Narodowej jest naczelnym organem administracji państwowej
   w dziedzinie obronności Państwa.
 2. Minister Obrony Narodowej wykonuje swoje zadania przy pomocy Ministerstwa
   Obrony Narodowej, zwanego dalej "Ministerstwem", w skład którego
   wchodzi Sztab Generalny Wojska Polskiego.
 
                                Art. 2.
Do zakresu działania Ministra Obrony Narodowej należy:
   1) kierowanie w czasie pokoju całokształtem działalności Sił Zbrojnych 
     Rzeczypospolitej Polskiej, zwanych dalej "Siłami Zbrojnymi",
   2) przygotowywanie założeń obronnych Państwa, w tym propozycji dotyczących
     rozwoju i struktury Sił Zbrojnych,
   3) realizowanie generalnych założeń, decyzji i wytycznych Rady Ministrów 
     w zakresie obrony Państwa i koordynowanie realizacji wynikających z 
     nich zadań,
   4) sprawowanie, w zakresie powierzonym przez Radę Ministrów, ogólnego 
     nadzoru nad realizacją zadań obronnych przez organy administracji 
     państwowej, instytucje państwowe, samorządy, podmioty gospodarcze i 
     inne podmioty,
   5) sprawowanie ogólnego kierownictwa w sprawach wykonywania powszechnego
     obowiązku obrony,
   6) kierowanie administracją rezerw osobowych dla celów powszechnego 
     obowiązku obrony,
   7) określanie celów, kierunków i zadań szkolnictwa wojskowego,
   8) kierowanie sprawami kadrowymi Sił Zbrojnych,
   9) kierowanie wykonywaniem obowiązku służby wojskowej, wychowywaniem
     żołnierzy oraz sprawami zaspokajania ich potrzeb socjalno-bytowych,
  10) kierowanie sprawami zaspokajania potrzeb materiałowych, technicznych 
     i finansowych Sił Zbrojnych,
  11) kierowanie sprawami pracowniczymi w resorcie obrony narodowej,
  12) realizowanie decyzji Rady Ministrów w zakresie udziału Rzeczypospolitej
     Polskiej w wojskowych przedsięwzięciach organizacji międzynarodowych
     oraz w zakresie wywiązywania się z zobowiązań militarnych, wynikających
     z umów międzynarodowych,
  13) zawieranie umów międzynarodowych wynikających z decyzji Rady Ministrów,
     dotyczących udziału polskich kontyngentów wojskowych w międzynarodowych
     misjach pokojowych i akcjach humanitarnych oraz ćwiczeń
     wojskowych prowadzonych wspólnie z innymi państwami lub organizacjami
     międzynarodowymi,
  14) tworzenie, ustalanie organizacji i kierowanie działalnością przedstawicielstw
     wojskowych za granicą,
  15) utrzymywanie kontaktów z resortami obrony innych państw oraz z wojskowymi
     organizacjami międzynarodowymi,
  16) kierowanie gospodarką finansową resortu obrony narodowej,
  17) reprezentowanie Skarbu Państwa w stosunku do mienia znajdującego 
     się w posiadaniu jednostek organizacyjnych resortu obrony narodowej, 
     a także wykonywanie określonych w ustawach czynności w stosunku do 
     państwowych jednostek budżetowych i form gospodarki pozabudżetowej,
     działających w resorcie obrony narodowej,
  18) kierowanie działalnością gospodarczą w Siłach Zbrojnych,
  19) sprawowanie nadzoru nad działalnością Żandarmerii Wojskowej, 
  20) wykonywanie czynności określonych w ustawach w stosunku do szkół 
     wojskowych, wojskowych jednostek badawczo-rozwojowych, przedsiębiorstw
     państwowych, dla których jest organem założycielskim, wojskowych
     zakładów opieki zdrowotnej, agencji i fundacji, 
  21) wykonywanie uprawnień naczelnego organu administracji państwowej w 
     stosunku do terenowych organów administracji wojskowej i innych organów
     wojskowych,
  22) współdziałanie z innymi organami państwowymi, organami samorządu 
     terytorialnego i organizacjami społecznymi, 
  23) wykonywanie innych zadań wynikających z ustaw i innych przepisów.
  
                                Art. 3.
 1. Minister Obrony Narodowej kieruje działalnością Ministerstwa i Sił Zbrojnych
   bezpośrednio oraz przy pomocy Szefa Sztabu Generalnego Wojska 
   Polskiego, sekretarza lub sekretarzy stanu i podsekretarzy stanu.
 2. Minister Obrony Narodowej podejmuje decyzje w sprawach związanych ze 
   strukturą, organizacją i działalnością Sił Zbrojnych, po zasięgnięciu opinii 
   lub na wniosek Szefa Sztabu Generalnego Wojska Polskiego.
 3. W razie nieobecności Ministra Obrony Narodowej, jego obowiązki pełni 
   sekretarz stanu lub wyznaczony podsekretarz stanu w ramach pełnomocnictw
   udzielonych przez Ministra.
 
                                Art. 4.
Minister Obrony Narodowej sprawuje bezpośrednio lub za pośrednictwem wyznaczonego
sekretarza stanu lub podsekretarza stanu nadzór nad:
   1) gospodarką finansową,
   2) polityką kadrową,
   3) jednostkami kontroli gospodarczo-finansowej,
   4) jednostkami kontroli wyszkolenia i gotowości bojowej Sił Zbrojnych,
   5) działalnością obsługi prawnej,
   6) kontaktami międzynarodowymi,
   7) duszpasterstwami wojskowymi,
   8) wojskowymi jednostkami organizacyjnymi prokuratury i sądami wojskowymi.
   
                                Art. 5.
Ministrowi Obrony Narodowej podlegają bezpośrednio:
   1) Wojskowe Służby Informacyjne,
   2) Akademia Obrony Narodowej.
   
                                Art. 6.
 1. Szef Sztabu Generalnego Wojska Polskiego dowodzi w imieniu Ministra 
   Obrony Narodowej Siłami Zbrojnymi w czasie pokoju.
 2. Szef Sztabu Generalnego Wojska Polskiego wykonuje swoje zadania przy 
   pomocy Sztabu Generalnego Wojska Polskiego.
 
                                Art. 7.
 1. Szef Sztabu Generalnego Wojska Polskiego podlega bezpośrednio Ministrowi
   Obrony Narodowej.
 2. Szef Sztabu Generalnego Wojska Polskiego jest najwyższym pod względem 
   pełnionej funkcji żołnierzem w czynnej służbie wojskowej.
 3. W razie nieobecności Szefa Sztabu Generalnego Wojska Polskiego, jego 
   obowiązki pełni jeden z jego zastępców, wyznaczony przez Szefa Sztabu 
   Generalnego Wojska Polskiego.
 
                                Art. 8.
Do zakresu działania Szefa Sztabu Generalnego Wojska Polskiego należy:
   1) współuczestniczenie w opracowywaniu koncepcji rozwoju Sił Zbrojnych 
     i planowanie tego rozwoju,
   2) kierowanie kompleksowym planowaniem mobilizacyjnego i strategiczno-operacyjnego
     rozwinięcia oraz użycia Sił Zbrojnych,
   3) utrzymywanie w Siłach Zbrojnych gotowości bojowej i mobilizacyjnej, 
   4) kierowanie szkoleniem wojsk, określanie celów, kierunków i zadań tego 
     szkolenia oraz kierowanie programowaniem i planowaniem szkolenia 
     bojowego i taktycznego, a także działalnością sportową w Siłach Zbrojnych,
   5) kierowanie szkolnictwem wojskowym w ramach pełnomocnictw udzielonych
     przez Ministra Obrony Narodowej,
   6) kierowanie programowaniem i planowaniem materiałowo-finansowym 
     w Siłach Zbrojnych,
   7) wykonywanie innych zadań zleconych przez Ministra Obrony Narodowej
     oraz wynikających z ustaw i innych przepisów.
   
                                Art. 9.
 1. Ministrowi Obrony Narodowej przysługują w stosunku do osób pełniących 
   czynną służbę wojskową wszelkie uprawnienia dyscyplinarne wynikające z 
   ustawy o dyscyplinie wojskowej. Uprawnień tych Minister Obrony Narodowej
   nie może przekazać innej osobie.
 2. W stosunku do osób pełniących czynną służbę wojskową, w tym Szefa 
   Sztabu Generalnego Wojska Polskiego, decyzje Ministra Obrony Narodowej
   mają moc rozkazu wojskowego.
 
                                Art. 10.
 1. Rada Ministrów określi, w drodze rozporządzenia, szczegółowy zakres 
   działania Ministra Obrony Narodowej.
 2. Rada Ministrów nada, w drodze rozporządzenia, statut Ministerstwu Obrony
   Narodowej oraz określi wykaz jednostek organizacyjnych podporządkowanych
   Ministrowi Obrony Narodowej lub przez niego nadzorowanych, 
   a także wykaz przedsiębiorstw państwowych dla których jest organem założycielskim.
 3. Minister Obrony Narodowej określi, w drodze zarządzenia, regulamin organizacyjny
   Ministerstwa Obrony Narodowej.
                                Art. 11.
Zakres działania Ministra Obrony Narodowej w czasie wojny określa odrębna 
ustawa.
                                Art. 12.
Traci moc art. 12, art. 13 ust. 1 i art. 14 ust. 1 ustawy z dnia 21 listopada 1967 
r. o powszechnym obowiązku obrony Rzeczypospolitej Polskiej (Dz.U. z 1992 
r. Nr 4, poz. 16, Nr 40, poz. 174 i Nr 54, poz. 254 oraz z 1994 r. Nr 43, poz. 
165 oraz z 1996 r. Nr 7, poz. 44).
                                Art. 13.
Ustawa wchodzi w życie po upływie 14 dni od dnia ogłoszenia.
