



Dz.U. z 2004 r. Nr 33, poz. 288
                                       
                                       
                                       
                                  U S T A W A
                          z dnia 29 stycznia 2004 r.
                                       
     o wymaganiach weterynaryjnych dla produktów pochodzenia zwierzęcego[1]
                                       
                                       
                                    Art. 1.
1. Ustawa określa wymagania weterynaryjne:
   1) dla produktów pochodzenia zwierzęcego umieszczanych na rynku;
   2) przy produkcji produktów pochodzenia zwierzęcego, o których mowa w pkt 1;
   3) obowiązujące przy przywozie produktów pochodzenia zwierzęcego.
2. Ustawy nie stosuje się do produktów pochodzenia zwierzęcego produkowanych
  wyłącznie w gospodarstwie i przeznaczonych na potrzeby własne tego
  gospodarstwa, z zastrzeżeniem art. 21, 22 i 23 ust. 1 pkt 1-3.
                                       
                                    Art. 2.
Użyte w ustawie określenia oznaczają:
   1) produkcja - co najmniej jedną z następujących czynności: pozyskiwanie,
     chów, wytwarzanie, oczyszczanie, rozbiór, przetwarzanie, pakowanie,
     przepakowywanie, przechowywanie lub transport;
   2) produkty pochodzenia zwierzęcego - przetworzone albo nieprzetworzone
     produkty pochodzące od zwierząt lub ze zwierząt, przeznaczone do spożycia
     przez ludzi;
   3) zwierzęta rzeźne - hodowane, chowane lub utrzymywane w celu pozyskania
     mięsa bydło, w tym gatunki Bubalus bubalis oraz Bison bison, a także
     świnie, owce, kozy, zwierzęta jednokopytne, drób, króliki oraz zwierzęta
     łowne na fermach, w tym strusie i nutrie;
   4) mięso - wszystkie części zwierząt rzeźnych oraz zwierząt łownych nadające
     się do spożycia przez ludzi, spełniające wymagania określone w przepisach
     wydanych na podstawie art. 5 ust. 2 lub 3;
   5) ubój - spowodowanie śmierci zwierzęcia przez wykrwawienie;
   6) ubój z konieczności - ubój zarządzany przez lekarza weterynarii, dokonany
     w następstwie wypadku lub w przypadku zagrożenia życia zwierzęcia rzeźnego
     niezwiązanego z chorobą zakaźną;
   7) zakład - obiekt lub kilka obiektów połączonych funkcjonalnie i
     znajdujących się na tym samym terenie, statek rybacki, statek przetwórnię
     lub rynki hurtowe, w których produkuje się produkty pochodzenia
     zwierzęcego w celu umieszczenia na rynku, a także pomieszczenia
     gospodarstwa, w którym pozyskuje się produkty pochodzenia zwierzęcego, z
     wyjątkiem miejsc utrzymywania zwierząt lub dokonywania udoju mleka;
   8) rzeźnia - pomieszczenia, w których dokonuje się uboju i obróbki
     poubojowej wraz z pomieszczeniami oraz urządzeniami do gromadzenia i
     przemieszczania zwierząt oczekujących na ubój;
   9) partia wysyłkowa - liczbę zwierząt rzeźnych objętych tym samym,
   dołączonym do nich, świadectwem zdrowia albo ilość produktów pochodzenia
     zwierzęcego, w szczeglności ryb, skorupiaków albo mięczaków, objętą tym
     samym, dołączonym do nich, handlowym dokumentem identyfikacyjnym lub
     świadectwem zdrowia;
  10) środek transportu - część ładunkową pojazdów silnikowych, pojazdów
     szynowych, samolotów, ładownie statków lub kontenery przeznaczone do
     przewożenia drogą lądową, morską lub powietrzną;
  11) handel - swobodny obrót pomiędzy państwami członkowskimi Unii
     Europejskiej w rozumieniu art. 23 ust. 2 Traktatu ustanawiającego
     Wspólnotę Europejską;
  12) rynek krajowy - terytorium Rzeczypospolitej Polskiej;
  13) umieszczanie na rynku - przechowywanie lub prezentację w celu sprzedaży,
     oferowanie do sprzedaży, sprzedaż, dostarczanie lub każdy inny sposób
     wprowadzania na rynek Wspólnoty, z wyłączeniem sprzedaży detalicznej;
  14) sprzedaż bezpośrednia - umieszczanie na rynku poprzez oferowanie przez
     producentów do sprzedaży lub sprzedaż ostatecznemu konsumentowi produktów
     pochodzenia zwierzęcego w zakresie i na obszarze określonym w przepisach
     wydanych na podstawie art. 6 ust. 3 pkt 1;
  15) produkty pochodzenia zwierzęcego o tradycyjnym charakterze - produkty, o
     których mowa w przepisach krajowych i w przepisach Unii Europejskiej
     dotyczących ochrony oznaczeń geograficznych, nazw pochodzenia produktów
     rolnych i środków spożywczych oraz artykułów rolno-spożywczych o
     szczególnym charakterze;
  16) świadectwo zdrowia - dokument wydany przez urzędowego lekarza
     weterynarii, w rozumieniu przepisów o Inspekcji Weterynaryjnej,
     poświadczający stan zdrowia zwierzęcia lub zwierząt oraz stan zdrowotny
     stada, z którego zwierzęta pochodzą, albo jakość zdrowotną produktu
     pochodzenia zwierzęcego;
  17) handlowy dokument identyfikacyjny - dokument dołączony do partii
     wysyłkowej pozwalający zidentyfikować tę partię, wysyłającego i odbiorcę
     tej partii;
  18) Traktat Akcesyjny - Traktat między Królestwem Belgii, Królestwem Danii,
     Republiką Federalną Niemiec, Republiką Grecką, Królestwem Hiszpanii,
     Republiką Francuską, Irlandią, Republiką Włoską, Wielkim Księstwem
     Luksemburga, Królestwem Niderlandów, Republiką Austrii, Republiką
     Portugalską, Republiką Finlandii, Królestwem Szwecji, Zjednoczonym
     Królestwem Wielkiej Brytanii i Irlandii Północnej (Państwami Członkowskimi
     Unii Europejskiej) a Republiką Czeską, Republiką Estońską, Republiką
     Cypryjską, Republiką Łotewską, Republiką Litewską, Republiką Węgierską,
     Republiką Malty, Rzecząpospolitą Polską, Republiką Słowenii, Republiką
     Słowacką dotyczący przystąpienia Republiki Czeskiej, Republiki Estońskiej,
     Republiki Cypryjskiej, Republiki Łotewskiej, Republiki Litewskiej,
     Republiki Węgierskiej, Republiki Malty, Rzeczypospolitej Polskiej,
     Republiki Słowenii, Republiki Słowackiej do Unii Europejskiej, podpisany
     w dniu 16 kwietnia 2003 r. w Atenach.
                                       
                                    Art. 3.
Przepisy ustawy nie naruszają przepisów o warunkach zdrowotnych żywności i
żywienia.
                                       
                                    Art. 4.
Sposób postępowania z ubocznymi produktami pochodzenia zwierzęcego powstającymi
przy produkcji określają przepisy Unii Europejskiej dotyczące produktów
pochodzenia zwierzęcego nieprzeznaczonych do spożycia przez ludzi.
                                       
                                    Art. 5.
1. Przy produkcji produktów pochodzenia zwierzęcego powinny być spełnione
  wymagania zdrowotne, higieniczne, sanitarne, organizacyjne, lokalizacyjne,
  techniczne i technologiczne, zwane dalej "wymaganiami weterynaryjnymi",
  obejmujące w szczególności:
   1) wymagania dotyczące zdrowia zwierząt, z których lub od których pozyskuje
     się te produkty;
   2) wymagania dotyczące uboju lub uboju z konieczności;
   3) wymagania dotyczące miejsc pochodzenia lub przebywania zwierząt;
   4) wymagania dotyczące tych produktów, w tym wymagania w zakresie handlu lub
     przywozu;
   5) sposób badania zwierząt rzeźnych i ich mięsa, mięsa zwierząt łownych, ryb
     i produktów rybnych, mięczaków i skorupiaków oraz sposób postępowania z
     mięsem warunkowo zdatnym lub niezdatnym do spożycia przez ludzi;
   6) sposób prowadzenia dokumentacji, w tym sposób dokumentowania pochodzenia
     zwierząt, z których lub od których pozyskuje się te produkty, oraz zakres
     i sposób prowadzenia rejestru zwierząt, a także sposób dokumentowania
     pochodzenia tych produktów oraz zakres i sposób prowadzenia rejestru tych
     produktów;
   7) wymagania dotyczące poszczególnych etapów produkcji;
   8) wymagania dla osób wykonujących czynności pomocnicze pod nadzorem
     urzędowego lekarza weterynarii oraz zakres tych czynności;
   9) warunki, tryb i zakres prowadzenia kontroli wewnętrznej w zakładzie, w
     tym opracowanie, wdrożenie i realizację systemu analizy zagrożeń i
     krytycznych punktów kontroli (systemu HACCP);
  10) sposób i zakres sprawowania urzędowego nadzoru;
  11) sposób znakowania i pakowania tych produktów;
  12) wymagania dotyczące świadectw zdrowia, handlowych dokumentów
     identyfikacyjnych lub innych dokumentów dołączonych do tych produktów;
  13) wymagania dotyczące środków transportu.
2. Minister właściwy do spraw rolnictwa określi, w drodze rozporządzenia,
  wymagania weterynaryjne przy produkcji lub dla produktów pochodzenia
  zwierzęcego umieszczanych na rynku, biorąc pod uwagę wielkość produkcji,
  specyfikę zakładów o małej zdolności produkcyjnej, ochronę zdrowia
  publicznego oraz przepisy Unii Europejskiej w tym zakresie.
3. Minister właściwy do spraw rolnictwa może określić, w drodze
  rozporządzenia, wymagania weterynaryjne przy produkcji lub dla produktów
  pochodzenia zwierzęcego przywożonych i przeznaczonych na rynek krajowy, dla
  których nie określono wymagań weterynaryjnych w przepisach Unii Europejskiej,
  lub objętych przywozem fakultatywnym w rozumieniu przepisów o kontroli
  weterynaryjnej w handlu, biorąc pod uwagę ochronę zdrowia publicznego i
  zdrowia zwierząt.
                                       
                                    Art. 6.
1. Produkty pochodzenia zwierzęcego mogą być przeznaczone do sprzedaży
  bezpośredniej, jeżeli przy ich produkcji zostały spełnione wymagania
  weterynaryjne określone na podstawie ust. 3 pkt 1.
2. Produkty o tradycyjnym charakterze mogą być umieszczane na rynku albo
  przeznaczone do sprzedaży bezpośredniej, jeżeli przy ich produkcji zostały
  spełnione wymagania weterynaryjne określone na podstawie ust. 3 pkt 2 lit. a.
3. Minister właściwy do spraw rolnictwa, w drodze rozporządzenia:
   1) określi:
     a) wymagania weterynaryjne przy produkcji i dla produktów pochodzenia
       zwierzęcego przeznaczonych do sprzedaży bezpośredniej,
     b) zakres, obszar i wymagania weterynaryjne dla miejsc prowadzenia tej
       sprzedaży w odniesieniu do poszczególnych produktów,
   2) może określić:
     a) wymagania weterynaryjne przy produkcji i dla produktów pochodzenia
       zwierzęcego o tradycyjnym charakterze,
     b) wielkość produkcji dla poszczególnych grup produktów przeznaczonych do
       sprzedaży bezpośredniej
   - mając na względzie potrzebę zapewnienia ochrony zdrowia publicznego przy
   ograniczeniu niektórych wymagań weterynaryjnych.
                                    Art. 7.
1. Podmioty prowadzące działalność w zakresie produkcji lub umieszczania na
  rynku produktów pochodzenia zwierzęcego odpowiadają za bezpieczeństwo
  zdrowotne tych produktów oraz spełnianie wymagań weterynaryjnych w zakresie
  prowadzonej działalności.
2. W przypadku podejrzenia naruszenia wymagań weterynaryjnych przy produkcji
  produktów pochodzenia zwierzęcego powiatowy lekarz weterynarii podejmuje
  wszelkie niezbędne czynności w celu ochrony zdrowia publicznego, w tym
  zakazuje umieszczenia na rynku tych produktów.
                                       
                                    Art. 8.
1. Niedopuszczalne jest podawanie zwierzętom, z których lub od których
  pozyskuje się produkty pochodzenia zwierzęcego, substancji niedozwolonych
  oraz pozyskiwanie takich produktów od zwierząt lub ze zwierząt, w których
  tkankach lub narządach stwierdzono obecność takich substancji.
2. Zakaz, o którym mowa w ust. 1, nie dotyczy zwierząt, którym podawano
  substancje o działaniu beta-agonistycznym oraz hormonalnym, w tym
  tyreostatycznym w celu leczniczym lub zootechnicznym, jeżeli upłynął okres
  karencji określony dla tych substancji.
3. W celu zapewnienia właściwej jakości zdrowotnej produktów pochodzenia
  zwierzęcego prowadzi się badania kontrolne substancji niedozwolonych,
  pozostałości chemicznych, biologicznych, produktów leczniczych i skażeń
  promieniotwórczych u zwierząt, w ich wydalinach, w tkankach lub narządach
  zwierząt, w produktach pochodzenia zwierzęcego, w wodzie przeznaczonej do
  pojenia zwierząt i środkach żywienia zwierząt.
4. Minister właściwy do spraw rolnictwa określi, w drodze rozporządzenia:
   1) wykaz substancji niedozwolonych objętych badaniami kontrolnymi, o których
     mowa w ust. 3,
   2) zakres badań kontrolnych, rodzaj, wielkość i sposób pobierania próbek,
   3) sposób postępowania w przypadku stwierdzenia obecności substancji
     niedozwolonych lub przekroczenia dopuszczalnego poziomu pozostałości, o
     których mowa w ust. 3,
   4) sposób dokumentowania wykonywanych czynności,
   5) sposób postępowania w zakładach w związku z monitorowaniem substancji
     niedozwolonych lub pozostałości, o których mowa w ust. 3
 - kierując się potrzebą zapewnienia właściwej jakości zdrowotnej produktów
  pochodzenia zwierzęcego oraz ochrony zdrowia publicznego, a także biorąc pod
  uwagę przepisy Unii Europejskiej w tym zakresie.
                                       
                                    Art. 9.
1. Podmioty zamierzające prowadzić działalność w zakresie produkcji produktów
  pochodzenia zwierzęcego przed rozpoczęciem inwestycji są obowiązane:
   1) sporządzić projekt technologiczny zakładu i przesłać wraz z wnioskiem o
     jego zatwierdzenie powiatowemu lekarzowi weterynarii właściwemu ze względu
     na planowane miejsce prowadzenia działalności;
   2) powiadomić pisemnie powiatowego lekarza weterynarii, o którym mowa w pkt
     1, o:
     a) zakresie i wielkości produkcji,
     b) rodzaju produktów pochodzenia zwierzęcego, które mają być produkowane
       w zakładzie,
     c) planowanym przeznaczeniu produktów pochodzenia zwierzęcego do handlu,
       na rynek państw trzecich, na rynek krajowy albo do sprzedaży
       bezpośredniej.
2. Powiatowy lekarz weterynarii zatwierdza, w drodze decyzji, projekt
  technologiczny zakładu, jeżeli odpowiada on wymaganiom określonym w
  przepisach wydanych na podstawie ust. 4 oraz art. 5 ust. 2 lub 3 albo art. 6
  ust. 3.
3. Przepisów ust. 1 i 2 nie stosuje się do statków rybackich, statków
  przetwórni, zakładów produkujących mięczaki, gospodarstw oraz podmiotów
  zamierzających prowadzić działalność w zakresie transportu.
4. Minister właściwy do spraw rolnictwa określi, w drodze rozporządzenia,
  wymagania, jakim powinien odpowiadać projekt technologiczny zakładu, biorąc
  pod uwagę rodzaj produkcji, zapewnienie spełniania wymagań weterynaryjnych
  oraz ochronę zdrowia publicznego.
                                   Art. 10.
1. Podmioty zamierzające prowadzić działalność w zakresie produkcji produktów
  pochodzenia zwierzęcego w zakładzie są obowiązane zapewnić spełnianie w tym
  zakładzie wymagań weterynaryjnych w zakresie działalności objętej produkcją.
2. Podmioty, o których mowa w ust. 1, zgłaszają zamiar rozpoczęcia produkcji
  powiatowemu lekarzowi weterynarii właściwemu ze względu na miejsce produkcji.
3. Zgłoszenie, o którym mowa w ust. 2, zawiera w szczególności informacje, o
  których mowa w art. 9 ust. 1 pkt 2.
4. Do zgłoszenia, o ktrym mowa w ust. 2, dołącza się aktualny odpis z
  Krajowego Rejestru Sądowego albo zaświadczenie z ewidencji działalności
  gospodarczej.
5. Powiatowy lekarz weterynarii w terminie 30 dni od dnia dokonania
  zgłoszenia, o którym mowa w ust. 2, wydaje, po przeprowadzeniu kontroli,
  decyzję w sprawie:
   1) dopuszczenia zakładu do prowadzenia produkcji, jeżeli są spełnione
     wymagania weterynaryjne właściwe dla tego rodzaju produkcji;
   2) niedopuszczenia zakładu do prowadzenia produkcji, jeżeli nie są spełnione
     wymagania weterynaryjne dla tego rodzaju produkcji.
6. Przepisu ust. 5 nie stosuje się do gospodarstw i podmiotów zamierzających
  prowadzić działalność w zakresie transportu.
7. Wydając decyzję, o której mowa w ust. 5 pkt 1, powiatowy lekarz
  weterynarii:
   1) nadaje weterynaryjny numer identyfikacyjny zakładu;
   2) określa rodzaj produktów i wielkość produkcji oraz kwalifikuje zakład:
     a) do handlu,
     b) na rynek krajowy,
     c) do sprzedaży bezpośredniej,
     d) na rynek państw trzecich.
8. Zakłady, o których mowa w ust. 7 pkt 2 lit. a, uznaje się za zakłady
  zatwierdzone, jeżeli:
   1) kontrola, o której mowa w ust. 5, potwierdzi spełnianie wymagań
     weterynaryjnych obowiązujących przy wprowadzaniu do handlu;
   2) Główny Lekarz Weterynarii przekazał informacje, o których mowa w art. 15
     ust. 2, Komisji Europejskiej oraz państwom członkowskim Unii Europejskiej.
                                       
                                   Art. 11.
O zaprzestaniu prowadzenia działalności, o której mowa w art. 10 ust. 1, oraz o
każdej zmianie stanu prawnego lub faktycznego związanego z prowadzeniem tej
działalności podmiot ją prowadzący informuje powiatowego lekarza weterynarii w
terminie 7 dni od dnia zaistnienia takiego zdarzenia.
                                       
                                   Art. 12.
1. Powiatowy lekarz weterynarii może w każdym czasie, bez wcześniejszego
  powiadomienia, kontrolować zakłady lub środki transportu w zakresie
  spełniania wymagań weterynaryjnych przy produkcji produktów pochodzenia
  zwierzęcego.
2. W przypadku stwierdzenia, że w zakładach nie są spełniane wymagania
  weterynaryjne, powiatowy lekarz weterynarii, w zależności od zagrożenia
  zdrowia publicznego lub zdrowia zwierząt, wydaje decyzję, w ktrej:
   1)  nakazuje usunięcie uchybień;
   2)  ogranicza wielkość produkcji;
   3) nakazuje wstrzymanie produkcji;
   4)  zakazuje produkcji niektórych rodzajów produktów pochodzenia
     zwierzęcego;
   5)  cofa uznanie zakładu za zatwierdzony oraz zmienia jego zakwalifikowanie;
   6)  cofa uznanie zakładu za zatwierdzony oraz zmienia jego zakwalifikowanie
     na czas określony;
   7) zakazuje umieszczania produktów na rynku;
   8) zakazuje produkcji produktów pochodzenia zwierzęcego i skreśla zakład z
     rejestru, o którym mowa w art. 14.
3. Przepisy ust. 2 pkt 1 i 3 stosuje się odpowiednio do środków transportu.
4. W decyzjach, o których mowa w ust. 2, powiatowy lekarz weterynarii może
  określić termin usunięcia uchybień, biorąc pod uwagę rodzaj uchybień oraz
  zagrożenie zdrowia publicznego lub zdrowia zwierząt.
5. Wydanie decyzji, o której mowa w ust. 2 pkt 7, w odniesieniu do
  gospodarstw, w których pozyskuje się mleko surowe przeznaczone do dalszej
  produkcji, w przypadku gdy nie spełnia ono wymagań dotyczących liczby
  drobnoustrojów i komórek somatycznych w mleku surowym, może nastąpić po
  upływie 3 miesięcy od dnia stwierdzenia niespełnienia tych wymagań.
6. Decyzjom, o których mowa w ust. 2, nadaje się rygor natychmiastowej
  wykonalności.
7. Na wniosek podmiotu powiatowy lekarz weterynarii może, w drodze decyzji,
  wyrazić zgodę na zwiększenie o 50% ilości ubijanych zwierząt w rzeźni, jeżeli
  uboju dokonuje się:
   1) na potrzeby własne gospodarstwa,
   2) do sprzedaży bezpośredniej,
   3) na zaopatrzenie zakładów przetwarzających mięso przeznaczone na rynek
     krajowy
   - pod warunkiem, że ubijane zwierzęta stanowią własność właściciela rzeźni
    lub zlecającego ubój.
                                       
                                   Art. 13.
1. Powiatowy lekarz weterynarii powiadamia o skreśleniu zakładu z rejestru, o
  którym mowa w art. 14:
   1) państwowego powiatowego inspektora sanitarnego;
   2) wojewódzkiego inspektora inspekcji handlowej;
   3) Głównego Lekarza Weterynarii za pośrednictwem wojewódzkiego lekarza
     weterynarii.
2. Jeżeli decyzja, o której mowa w art. 12 ust. 2 pkt 8, dotyczy zakładu
  zatwierdzonego, Główny Lekarz Weterynarii informuje o tym Komisję Europejską
  oraz pozostałe państwa członkowskie Unii Europejskiej.
                                       
                                   Art. 14.
1. Powiatowy lekarz weterynarii prowadzi rejestr zakładów umieszczających na
  rynku produkty pochodzenia zwierzęcego, w tym zakładów produkujących produkty
  pochodzenia zwierzęcego przeznaczone do sprzedaży bezpośredniej, jeżeli jest
  to wymagane w przepisach wydanych na podstawie ust. 4.
2. Do rejestru zakładów wpisuje się w szczególności:
   1) dane zawarte w zgłoszeniach i decyzjach, o których mowa w art. 10;
   2) informacje o kontrolach przeprowadzonych w zakładach i środkach
     transportu oraz o wydanych decyzjach, o których mowa w art. 12.
3. Powiatowy lekarz weterynarii przekazuje, za pośrednictwem wojewódzkiego
  lekarza weterynarii, Głównemu Lekarzowi Weterynarii dane zawarte w rejestrze,
  a także informuje o każdej zmianie stanu faktycznego lub prawnego ujawnionego
  w tym rejestrze.
4. Minister właściwy do spraw rolnictwa określi, w drodze rozporządzenia,
  rodzaj działalności objętej rejestracją, szczegółowy zakres informacji oraz
  sposób prowadzenia rejestru zakładów, mając na względzie możliwość wpisywania
  istotnych informacji dotyczących zakładów oraz aktualizację tych informacji.
                                       
                                   Art. 15.
1. Główny Lekarz Weterynarii na podstawie rejestrów zakładów prowadzonych
  przez powiatowych lekarzy weterynarii sporządza listę zakładów z podziałem na
  zakłady produkujące produkty pochodzenia zwierzęcego:
   1) na rynek krajowy;
   2) do handlu;
   3) na rynek państw trzecich.
2. Główny Lekarz Weterynarii przesyła Komisji Europejskiej oraz państwom
  członkowskim Unii Europejskiej informacje dotyczące zakładów, o których mowa
  w ust. 1 pkt 2, w celu umieszczenia ich na liście, a także informuje o każdej
  zmianie w tym zakresie.
                                       
                                   Art. 16.
1. Produkcję produktów pochodzenia zwierzęcego w zakładach zatwierdzonych
  prowadzi się wyłącznie przy użyciu produktów pochodzenia zwierzęcego
  pochodzących z zakładów zatwierdzonych.
2. Jeżeli zakłady zatwierdzone, wymienione w załączniku nr 12 do Traktatu
  Akcesyjnego, prowadzą produkcję mleka i produktów mlecznych przy użyciu
  produktów pochodzenia zwierzęcego pochodzących z zakładów niezatwierdzonych,
  to takie mleko i produkty mleczne przechowuje się w oddzielnych magazynach, a
  proces produkcji przy ich użyciu prowadzi się w oddzielnych pomieszczeniach
  lub w wydzielonym cyklu produkcyjnym.
                                       
                                   Art. 17.
Produkty pochodzenia zwierzęcego pochodzące z zakładów zatwierdzonych
wyprodukowane w sposób określony w art. 16 ust. 2 oraz produkty pochodzenia
zwierzęcego pochodzące z zakładów niezatwierdzonych nie mogą być wprowadzone do
handlu.
                                       
                                   Art. 18.
1. Podmiotom prowadzącym działalność w zakresie transportu produktów
  pochodzenia zwierzęcego powiatowy lekarz weterynarii nadaje lub cofa, w
  drodze decyzji, weterynaryjny numer indentyfikacyjny.
2. Minister właściwy do spraw rolnictwa określi, w drodze rozporządzenia,
  sposób ustalania weterynaryjnego numeru identyfikacyjnego, mając na względzie
  możliwość identyfikacji zakładu, miejsca produkcji i rodzaju produktów
  pochodzenia zwierzęcego.
                                       
                                   Art. 19.
1. Podmiot prowadzący zakład organizuje, prowadzi i koordynuje kontrolę
  wewnętrzną oraz szkolenia w zakładzie w celu zapewnienia spełniania wymagań
  weterynaryjnych przy produkcji produktów pochodzenia zwierzęcego.
2. W przypadku stwierdzenia, że produkty pochodzenia zwierzęcego
  niespełniające wymagań weterynaryjnych zostały umieszczone na rynku, podmiot
  prowadzący zakład jest obowiązany do:
   1) zabezpieczenia takich produktów znajdujących się w zakładzie;
   2) natychmiastowego wycofania tych produktów z rynku;
   3) przekazania informacji o przyczynie podjęcia działań, o których mowa w
     pkt 1 i 2, powiatowemu lekarzowi weterynarii właściwemu dla miejsca
     produkcji.
3. Powiatowy lekarz weterynarii po uzyskaniu informacji, o której mowa w ust.
  2 pkt 3, w zależności od stwierdzonego zagrożenia dla zdrowia publicznego lub
  zdrowia zwierząt wydaje decyzję:
   1) o sposobie wykorzystania tych produktów albo
   2) nakazującą zniszczenie tych produktów.
                                   Art. 20.
1. Uboju zwierząt rzeźnych może dokonywać tylko osoba posiadająca kwalifikacje
  określone na podstawie przepisów o ochronie zwierząt.
2. Osoba wykonująca zabiegi odkażania lub zwalczania szkodników w zakładzie
  powinna posiadać kwalifikacje określone na podstawie ust. 3.
3. Minister właściwy do spraw rolnictwa określi, w drodze rozporządzenia,
  kwalifikacje osób wykonujących zabiegi odkażania lub zwalczania szkodników w
  zakładach, mając na uwadze spełnianie wymagań weterynaryjnych w zakładach
  oraz ochronę zdrowia publicznego.
                                   Art. 21.
1. Zwierzęta rzeźne i ich mięso, mięso zwierząt łownych oraz produkty
  pochodzenia zwierzęcego podlegają badaniom przed umieszczeniem na rynku.
2. Powiatowy lekarz weterynarii organizuje i nadzoruje badania, o których mowa
  w ust. 1, ustala terenowe obwody badań zwierząt rzeźnych i ich mięsa, obwody
  badań dla poszczególnych rzeźni oraz wyznacza lekarzy weterynarii lub osoby
  wykonujące czynności pomocnicze pod nadzorem powiatowego lekarza weterynarii.
3. Mięso świń, koni, nutrii, dzików oraz niedźwiedzi oprócz badań, o których
  mowa w ust. 1, podlega badaniu na włośnie.
4. Badaniu na włośnie nie poddaje się mięsa świń, które zostanie zamrożone w
  sposób określony w przepisach wydanych na podstawie ust. 6.
5. Mięso dorosłego bydła oprócz badania, o którym mowa w ust. 1, podlega
  badaniu na gąbczastą encefalopatię bydła (BSE) w sposób określony w
  przepisach Unii Europejskiej dotyczących zapobiegania, kontroli i zwalczania
  niektórych przenośnych encefalopatii gąbczastych.
6. Minister właściwy do spraw rolnictwa, w drodze rozporządzenia:
   1) określi sposób przeprowadzania badania na włośnie, wymagania dla sprzętu
     i pomieszczeń przeznaczonych do tego badania oraz metodę zamrażania mięsa
     świń niepoddanego temu badaniu,
   2) może określić dodatkowe gatunki zwierząt objęte obowiązkiem badania na
     włośnie
 - mając na względzie ochronę zdrowia publicznego oraz przepisy Unii
  Europejskiej w tym zakresie.
                                       
                                   Art. 22.
1. Uboju zwierząt rzeźnych, z których produkty pochodzenia zwierzęcego mają
  być umieszczone na rynku albo na potrzeby własne gospodarstwa, dokonuje się w
  rzeźni, z zastrzeżeniem ust. 3 i 8.
2. Do uboju w rzeźni mogą być dopuszczone:
   1) zwierzęta oznakowane zgodnie z systemem identyfikacji i rejestracji
     zwierząt określonym w przepisach o identyfikacji i rejestracji zwierząt w
przypadku bydła, owiec, kóz i świń;
   2) zwierzęta zaopatrzone w świadectwo zdrowia lub inny dokument określony w
     przepisach wydanych na podstawie art. 5 ust. 2 - w przypadku drobiu.
3. Uboju z konieczności można dokonać również poza rzeźnią, w obecności
  lekarza weterynarii, jeżeli uzna on, że transport zwierzęcia do rzeźni jest
  niemożliwy lub spowoduje niepotrzebne cierpienie zwierzęcia.
4. Lekarz weterynarii w przypadku, o którym mowa w ust. 3, dokonuje badania
  przedubojowego oraz wydaje posiadaczowi zwierzęcia pisemne poświadczenie
  zawierające:
   1) dane identyfikujące zwierzę;
   2) informację o przyczynie poddania zwierzęcia ubojowi z konieczności poza
     rzeźnią;
   3) wynik badania przedubojowego;
   4) informację o stosowanych produktach leczniczych;
   5) inne informacje istotne z uwagi na ocenę mięsa.
5. Lekarz weterynarii, kierując zwierzę do uboju z konieczności w rzeźni,
  wydaje posiadaczowi zwierzęca pisemne poświadczenie zawierające informacje, o
  których mowa w ust. 4 pkt 1, 4 i 5, oraz o przyczynie skierowania zwierzęcia
  do uboju z konieczności w rzeźni.
6. Poświadczenia, o których mowa w ust. 4 i 5, posiadacz zwierzęcia przekazuje
  urzędowemu lekarzowi weterynarii w rzeźni.
7. Zwierzęta rzeźne pochodzące z państw trzecich i przeznaczone do uboju
  niezwłocznie transportuje się do rzeźni i poddaje ubojowi przed upływem 3 dni
  roboczych od dnia wprowadzenia ich do rzeźni, z wyjątkiem drobiu, który
  poddaje się ubojowi niezwłocznie po dostarczeniu do rzeźni.
8. Dopuszcza się:
   1) ubój zwierząt łownych utrzymywanych na fermach na terenie tych ferm po
     uzyskaniu zgody na ten ubój powiatowego lekarza weterynarii;
   2) ubój świń, owiec i kóz na terenie gospodarstwa, w którym są utrzymywane,
     jeżeli uzyskane mięso będzie wykorzystane wyłącznie na potrzeby własne
     tego gospodarstwa;
   3) ubój drobiu i królików na terenie gospodarstwa, w którym są utrzymywane,
     jeżeli uzyskane mięso będzie:
     a) wykorzystane na potrzeby własne tego gospodarstwa,
     b) przeznaczone do sprzedaży bezpośredniej po uzyskaniu zgody na ten ubój
       powiatowego lekarza weterynarii.
9. Powiatowy lekarz weterynarii wydaje, w drodze decyzji, zgodę, o której mowa
  w ust. 8 pkt 1 i 3 lit. b, po spełnieniu wymagań weterynaryjnych określonych
  odpowiednio w przepisach wydanych na podstawie art. 5 ust. 2 lub 3 albo art.
  6 ust. 3.
                                       
                                   Art. 23.
1. Badaniu poddaje się:
   1) przed ubojem - zwierzęta rzeźne, z których produkty pochodzenia
     zwierzęcego mają być umieszczone na rynku, przeznaczone do sprzedaży
     bezpośredniej lub na potrzeby własne gospodarstwa, z wyjątkiem:
     a) owiec, kóz i świń poddanych ubojowi w gospodarstwie, których mięso
       będzie przeznaczone na potrzeby własne tego gospodarstwa,
     b) królików i drobiu poddanych ubojowi w gospodarstwie, których mięso
       będzie przeznaczone na potrzeby własne gospodarstwa lub przeznaczone do
       sprzedaży bezpośredniej;
   2) po uboju - mięso i narządy zwierząt rzeźnych, z wyjątkiem mięsa królików
     i drobiu oraz ich narządów, przeznaczonych na potrzeby własne gospodarstwa
     lub do sprzedaży bezpośredniej;
   3) po odstrzeleniu - mięso i narządy zwierząt łownych, z wyjątkiem drobnej
     zwierzyny łownej, niepoddanej patroszeniu lub skórowaniu, przeznaczonej na
     potrzeby własne myśliwego lub do sprzedaży bezpośredniej;
   4) przed umieszczeniem na rynku - ryby, skorupiaki i mięczaki.
2. Jeżeli odstrzelone zwierzę łowne przed dostarczeniem do zakładu
  przetwórstwa mięsa zwierząt łownych poddano patroszeniu, myśliwy jest
  obowiązany dokonać oględzin przewodu pokarmowego odstrzelonego zwierzęcia
  oraz sporządzić pisemne oświadczenie o wynikach tych oględzin oraz zachowaniu
  się zwierzęcia przed odstrzałem, które dołącza się do tuszy zwierzęcia
  transportowanej do tego zakładu.
3. W zależności od wyniku badania przedubojowego urzędowy lekarz weterynarii:
   1)  dopuszcza zwierzę lub grupę zwierząt do uboju albo
   2) wydaje decyzję:
     a) zezwalającą na ubój zwierzęcia lub grupy zwierząt, z zachowaniem
       określonych warunków,
     b) zezwalającą na ubój zwierzęcia lub grupy zwierząt pod warunkiem, że
       wszystkie produkty uzyskane z tego zwierzęcia zostaną uznane za
       niezdatne do spożycia przez ludzi,
     c) zakazującą uboju zwierzęcia lub grupy zwierząt.
4. Urzędowy lekarz weterynarii, który na podstawie wyników badania
  przedubojowego lub innego badania, lub innych informacji powziął podejrzenie,
  że w tkankach zwierząt lub w produktach pochodzenia zwierzęcego znajdują się
  substancje niedozwolone lub zostały przekroczone najwyższe dopuszczalne
  stężenia pozostałości produktów leczniczych, przeprowadza badania w tym
  zakresie.
5. W przypadku potwierdzenia w wyniku badań obecności substancji lub
  pozostałości, o których mowa w ust. 4, powiatowy lekarz weterynarii:
   1) przeprowadza niezwłocznie w celu wykrycia tych substancji lub
     pozostałości badania środków żywienia zwierząt lub wody używanej do
     pojenia tych zwierząt, a także pozostałych zwierząt utrzymywanych w tych
     samych warunkach w gospodarstwie pochodzenia;
   2) zwiększa liczbę i częstość badań zwierząt, środków żywienia zwierząt lub
     wody używanej do pojenia zwierząt w gospodarstwie pochodzenia;
   3) zakazuje, w drodze decyzji, umieszczania na rynku albo wprowadzania do
     sprzedaży bezpośredniej tych produktów;
   4) nakazuje, w drodze decyzji, podmiotowi prowadzącemu zakład natychmiastowe
     wycofanie tych produktów z rynku w przypadku ich umieszczenia na rynku;
   5) nakazuje, w drodze decyzji:
     a) zniszczenie środków żywienia zwierząt lub produktów leczniczych
       zawierających substancje niedozwolone lub pozostałości, lub
     b) zniszczenie produktów pochodzenia zwierzęcego lub zabicie zwierząt, u
       których stwierdzono obecność takich substancji lub pozostalości.
6. Urzędowy lekarz weterynarii powiadamia powiatowego lekarza weterynarii o
  każdej decyzji zakazującej dokonania uboju, podając przyczynę jej podjęcia
  oraz miejsce przebywania zwierząt objętych taką decyzją.
7. Minister właściwy do spraw rolnictwa określi, w drodze rozporządzenia,
  zakres i sposób dokonywania czynności oraz wzór oświadczenia, o których mowa
  w ust. 2, mając na względzie ochronę zdrowia publicznego.
                                       
                                   Art. 24.
1. Urzędowy lekarz weterynarii, w zależności od wyniku badania mięsa, dokonuje
  jego oceny, jako:
   1) zdatne do spożycia przez ludzi;
   2) warunkowo zdatne do spożycia przez ludzi;
   3) niezdatne do spożycia przez ludzi.
2. Mięso, o którym mowa w ust. 1, znakuje się odpowiednio do dokonanej oceny.
3. Oceny mięsa, o której mowa w ust. 1 pkt 2 i 3, dokonuje się w drodze
  decyzji urzędowego lekarza weterynarii, wydanej z upoważnienia powiatowego
  lekarza weterynarii.
4. Od decyzji, o których mowa w ust. 3 oraz w art. 23 ust. 3, przysługuje
  wniosek o ponowne rozpatrzenie sprawy, złożony na piśmie przed upływem 24
  godzin od wydania decyzji, za pośrednictwem urzędowego lekarza weterynarii,
  do powiatowego lekarza weterynarii. Decyzja powiatowego lekarza weterynarii
  jest ostateczna.
5. Jeżeli wynik badania wykonanego w związku z wnioskiem o ponowne
  rozpatrzenie sprawy, o którym mowa w ust. 4, potwierdzi uprzednio wydaną
  ocenę mięsa, to koszty tego badania wraz z kosztami dojazdu powiatowego
  lekarza weterynarii ponosi posiadacz mięsa.
 6. Posiadacz mięsa zabezpiecza je do czasu dokonania badania, o którym mowa w
  ust. 5.
                                       
                                   Art. 25.
1. Wprowadza się odrębne sposoby znakowania:
   1) produktów pochodzenia zwierzęcego przeznaczonych:
     a) na rynek krajowy,
     b) na rynek innych państw;
   2) produktów pochodzenia zwierzęcego, z wyjątkiem mleka surowego,
     pochodzących z zakładów wymienionych w załączniku nr 12 do Traktatu
     Akcesyjnego do czasu uzyskania zatwierdzenia.
2. Produkty przeznaczone do sprzedaży bezpośredniej znakuje się poprzez
  umieszczenie imienia i nazwiska lub nazwy producenta oraz adresu miejsca
  produkcji.
3. Przepis ust. 2 nie dotyczy mięsa oznakowanego weterynaryjnym znakiem
  identyfikacyjnym rzeźni, w której zostało pozyskane, oraz ryb, mięczaków,
  skorupiaków, miodu, mleka surowego i jaj.
                                       
                                   Art. 26.
1. Mięso niepoddane rozbiorowi przeznaczone do umieszczenia na rynku
  zaopatruje się w świadectwo zdrowia wystawione przez powiatowego lekarza
  weterynarii.
2. Obowiązkowy system etykietowania wołowiny określają przepisy Unii
  Europejskiej dotyczące systemu identyfikacji i rejestracji bydła rzeźnego
  oraz w sprawie znakowania mięsa wołowego i produktów z mięsa wołowego.
                                       
                                   Art. 27.
1. Mięso poddane rozbiorowi oraz inne produkty pochodzenia zwierzęcego
  przeznaczone do umieszczania na rynku zaopatruje się w handlowy dokument
  identyfikacyjny.
2. Handlowy dokument identyfikacyjny wystawia podmiot umieszczający produkty
  pochodzenia zwierzęcego na rynku.
3. Handlowy dokument identyfikacyjny zawiera:
   1) kolejny numer i datę wystawienia;
   2) nazwę i adres albo weterynaryjny numer identyfikacyjny podmiotu
     wystawiającego dokument;
   3) nazwę i adres albo weterynaryjny numer identyfikacyjny zakładu, dla
     którego przeznaczona jest partia wysyłkowa;
   4) opis i znak identyfikacyjny partii wysyłkowej;
   5) nazwę i adres albo weterynaryjny numer identyfikacyjny zakładu, jeżeli
     zakład, z którego bezpośrednio otrzymano produkty wchodzące w skład partii
     wysyłkowej, jest jednocześnie miejscem ich produkcji, albo
   6) datę otrzymania produktów, nazwę, adres albo weterynaryjny numer
     identyfikacyjny zakładu, jeżeli zakład, z którego otrzymano produkty
     wchodzące w skład partii wysyłkowej, nie jest miejscem ich produkcji.
4. Handlowy dokument identyfikacyjny może być zastąpiony fakturą, dokumentem
  dostawy lub innym dokumentem towarzyszącym przesyłce, jeżeli zawiera
  wszystkie informacje, o których mowa w ust. 3, oraz adnotację, że stanowi
  równocześnie handlowy dokument identyfikacyjny.
                                       
                                   Art. 28.
1. Kto, prowadząc produkcję produktów pochodzenia zwierzęcego nie zapewnia
  wymagań weterynaryjnych w zakresie prowadzonej działalności, podlega
  grzywnie.
2. Kto:
   1) prowadząc produkcję produktów pochodzenia zwierzęcego, nie zapewnia
     wymagań weterynaryjnych w zakresie prowadzonej działalności, powodując
     zagrożenie dla zdrowia publicznego,
   2) podaje zwierzętom substancje niedozwolone lub wykorzystuje zwierzęta,
     którym podawano substancje niedozwolone do produkcji produktów pochodzenia
     zwierzęcego, z wyjątkiem zwierząt, którym podawano substancje o działaniu
     beta-agonistycznym oraz hormonalnym, w tym tyreostatycznym w celu
     leczniczym lub zootechnicznym, po upływie okresu karencji,
   3) w celu umieszczania na rynku albo sprzedaży bezpośredniej produktów
     pochodzenia zwierzęcego rozpoczął działalność w zakresie ich produkcji bez
     uprzedniego zgłoszenia tej działalności powiatowemu lekarzowi weterynarii,
   4) nie zgłasza do badania zwierząt rzeźnych i ich mięsa, mięsa zwierząt
     łownych lub produktów pochodzenia zwierzęcego,
   5) umieszczając na rynku produkty pochodzenia zwierzęcego, nie zaopatruje
     ich w handlowy dokument identyfikacyjny lub nieprawidłowo je znakuje,
   6) będąc podmiotem prowadzącym zakład, wprowadza produkty pochodzenia
     zwierzęcego niezgodnie z kwalifikacją uzyskaną przez ten zakład
 - podlega grzywnie, karze ograniczenia wolności albo pozbawienia wolności do
  roku.
                                       
                                   Art. 29.
W ustawie z dnia 24 kwietnia 1997 r. o zwalczaniu chorób zakaźnych zwierząt,
badaniu zwierząt rzeźnych i mięsa oraz o Inspekcji Weterynaryjnej (Dz. U. z
1999 r. Nr 66, poz. 752, z późn. zm.)[2] wprowadza się następujące zmiany:
1) w art. 27 ust. 6:
   a) pkt 2 otrzymuje brzmienie:
     "2) ubój świń, owiec i kóz na terenie gospodarstwa, pod warunkiem
       wykorzystania uzyskanego mięsa wyłącznie na potrzeby własne,",
   b) uchyla się pkt 4;
2) w załączniku nr 1 w pkt 25 kropkę zastępuje się przecinkiem i dodaje się
  pkt 26-28 w brzmieniu:
   "26) wirusowa posocznica krwotoczna ryb łososiowatych (Infectious
     haematopoietic necrosis - IHN),
   27) zakaźna anemia łososia (Infectious salmon anemia - ISA),
   28) choroba krwotoczna zwierzyny płowej (Epizootic Haemorrhagic Dieease of
     Deer).";
3) w załączniku nr 2 uchyla się pkt 36.
                                       
                                   Art. 30.
W ustawie z dnia 11 maja 2001 r. o warunkach zdrowotnych żywności i żywienia
(Dz.U. Nr 63, poz. 634, z późn. zm.)[3] w art. 40 ust. 5 otrzymuje brzmienie:
    "5. Organy Inspekcji Weterynaryjnej sprawują nadzór nad:
     1) zakładami produkującymi produkty pochodzenia zwierzęcego, w rozumieniu
       przepisów o wymaganiach weterynaryjnych dla produktów pochodzenia
       zwierzęcego w zakresie spełniania tych wymagań,
     2) badaniem zwierząt rzeźnych i ich mięsa, mięsa zwierząt łownych oraz
       produktów pochodzenia zwierzęcego przeznaczonych na potrzeby własne
     gospodarstwa,
     3) produkcją lodów zawierających w swoim składzie mleko w zakładach
       objętych nadzorem organów Inspekcji Weterynaryjnej,
     4) sprzedażą produktów pochodzenia zwierzęcego w handlu obwoźnym ze
       specjalnych środków transportu,
     5) przywożonymi z państw trzecich produktami pochodzenia zwierzęcego,
     6) produkcją i sprzedażą bezpośrednią produktów pochodzenia zwierzęcego;
     7) prawidłowością prowadzenia systemu HACCP i kontroli wewnętrznej w
       zakładach,
     8) zaopatrywaniem środków transportu morskiego w komunikacji
       międzynarodowej w produkty pochodzenia zwierzęcego, które nie spełniają
       wymagań weterynaryjnych i są przeznaczone do spożycia przez załogę i
       pasażerów.".
                                       
                                   Art. 31.
1. Zakłady, które w dniu wejścia w życie ustawy posiadały kwalifikacje do
  prowadzenia sprzedaży, o których mowa w art. 31 ust. 3 pkt 1 i 2 ustawy
  wymienionej w art. 29:
   1) stają się zakładami zatwierdzonymi w rozumieniu niniejszej ustawy - w
     przypadku zakładów zakwalifikowanych do prowadzenia sprzedaży na rynek
     Unii Europejskiej;
   2) stają się zakładami zakwalifikowanymi na rynek krajowy - w przypadku
     zakładów zakwalifikowanych do prowadzenia sprzedaży na rynek krajowy.
2. Zakłady, które w dniu wejścia w życie ustawy posiadały kwalifikacje do
  prowadzenia sprzedaży bezpośredniej, o której mowa w art. 31 ust. 3 pkt 3
  ustawy wymienionej w art. 29, tracą tę kwalifikację, jeżeli w terminie 30 dni
  od dnia wejścia w życie ustawy podmioty prowadzące działalność w zakresie
  sprzedaży bezpośredniej nie zgłoszą rozpoczęcia produkcji zgodnie z art. 10
  niniejszej ustawy.
3. Do postępowań wszczętych i niezakończonych przed dniem wejścia w życie
  ustawy stosuje się przepisy niniejszej ustawy.
                                       
                                   Art. 32.
Dotychczasowe przepisy wykonawcze wydane na podstawie art. 31a ust. 2, art. 32
oraz art. 43a ust. 2 ustawy, o której mowa w art. 29 niniejszej ustawy,
zachowują moc do dnia wejścia w życie przepisów wykonawczych wydanych na
podstawie art. 5 ust. 2, art. 6 ust. 3 pkt 1, art. 8 ust. 4, art. 14 ust. 4,
art. 18 ust. 2 oraz art. 21 ust. 6 pkt 1 niniejszej ustawy.
                                       
                                   Art. 33.
Ustawa wchodzi w życie z dniem uzyskania przez Rzeczpospolitą Polską
członkostwa w Unii Europejskiej, z wyjątkiem art. 29, który wchodzi w życie po
upływie 14 dni od dnia ogłoszenia.
_______________________________
[1]  Niniejszą ustawą zmienia się ustawę z dnia 24 kwietnia 1997 r. o zwalczaniu
 chorób  zakaźnych zwierząt, badaniu zwierząt rzeźnych i mięsa oraz o Inspekcji
 Weterynaryjnej  oraz  ustawę  z  dnia z dnia  11  maja  2001  r.  o  warunkach
 zdrowotnych żywności i żywienia.
[2]  Zmiany tekstu jednolitego wymienionej ustawy zostały ogłoszone w Dz.  U.  z
 2001  r. Nr 29, poz. 320, Nr 123, poz. 1350 i Nr 129, poz.1438 , z 2002 r.  Nr
 112,  poz. 976 oraz z 2003 r. Nr 52, poz. 450, Nr 122, poz. 1144, Nr 165, poz.
 1590 i Nr 208, poz. 2020.
[3]  Zmiany ustawy zostały ogłoszone w Dz.U. z 2001 r. Nr 128, poz. 1408, z 2002
 r.  Nr  135, poz. 1145, Nr 166, poz. 1362 oraz z 2003 r. Nr 52, poz.  450,  Nr
 122, poz. 1144, Nr 130, poz. 1187, Nr 199, poz. 1938 i Nr 208, poz. 2020.
