



Dz.U. z 2000 r. Nr 62, poz. 717
                                                                               
                                                                               
                                                                               
                                                                               
                                    USTAWA
                            z dnia 20 lipca 2000 r.
                                       
       o zmianie ustawy - Kodeks postępowania karnego, ustawy - Przepisy
     wprowadzające Kodeks postępowania karnego oraz ustawy - Kodeks karny
                                   skarbowy
                                       
                                       
                                    Art. 1.
W ustawie z dnia 6 czerwca 1997 r. - Kodeks postępowania karnego (Dz.U. Nr 89,
poz. 555, z 1999 r. Nr 83, poz. 931 oraz z 2000 r. Nr 50, poz. 580) wprowadza
się następujące zmiany:
1) w art. 84 § 3 otrzymuje brzmienie:
    "§3. Obrońca wyznaczony z urzędu w postępowaniu kasacyjnym, w postępowaniu
       o stwierdzenie nieważności orzeczenia lub w postępowaniu o wznowienie
       postępowania powinien sporządzić i podpisać kasację, wniosek o
       stwierdzenie nieważności orzeczenia lub wniosek o wznowienie
       postępowania albo poinformować na piśmie sąd, że nie stwierdził podstaw
       do wniesienia kasacji, złożenia wniosku o stwierdzenie nieważności
       orzeczenia lub wniosku o wznowienie postępowania.";
2) w art. 101 § 1 otrzymuje brzmienie:
     "§1. Wyrok, nakaz karny, a także postanowienie zamykające drogę do
         wydania wyroku, w przedmiocie warunkowego umorzenia postępowania albo
         środka zabezpieczającego, oddalające wniosek o wznowienie postępowania
         oraz wydane na podstawie art. 420 § 1 lub 2, są nieważne z mocy samego
         prawa, jeżeli:
         1) oskarżony nie podlegał orzecznictwu polskich sądów karnych,
         2) w wydaniu orzeczenia brała udział osoba nieuprawniona albo
           niezdolna do orzekania bądź podlegająca wyłączeniu na podstawie
           art. 40 § 1 pkt 1-3 lub 6 oraz § 2 i 3,
         3) orzeczenie zostało wydane pomimo to, że inne postępowanie karne co
           do tego samego czynu tej samej osoby zostało już prawomocnie
           ukończone,
         4) orzeczono karę, środek karny lub środek zabezpieczający nie znane
           ustawie,
         5) orzeczenie zapadło z naruszeniem zasady większości głosów lub nie
           zostało podpisane przez którąkolwiek z osób biorących udział w jego
           wydaniu,
         6) sąd orzekł w składzie nie znanym ustawie,
         7) zachodzi sprzeczność w treści orzeczenia, uniemożliwiająca jego
           wykonanie.";
3) art. 102 otrzymuje brzmienie:
   "Art. 102. §1. Każdy organ postępowania jest obowiązany przedstawić
             uchybienie stanowiące przyczynę nieważności orzeczenia sądowi
             właściwemu do stwierdzenia nieważności.
           §2. Nieważność z mocy samego prawa stwierdza na posiedzeniu z
             urzędu, z inicjatywy organu postępowania albo na wniosek strony,
             sąd apelacyjny w składzie trzech sędziów. O nieważności
             orzeczenia sądu apelacyjnego oraz Sądu Najwyższego orzeka Sąd
             Najwyższy. Sąd Najwyższy orzeka o nieważności wydanego przez
             siebie orzeczenia w składzie siedmiu sędziów, chyba że orzeczenie
             zostało wydane jednoosobowo.
           §3. Wniosek strony o stwierdzenie nieważności orzeczenia, jeżeli nie
             pochodzi od prokuratora, powinien być sporządzony i podpisany
             przez adwokata albo radcę prawnego będącego pełnomocnikiem.
             Wniosek powinien zawierać wskazanie przyczyny nieważności oraz
             uzasadnienie.
           §4. Jeżeli wniosek nie pochodzi od prokuratora, strona dołącza dowód
             uiszczenia opłaty sądowej w wysokości stanowiącej połowę opłaty
             od kasacji. Przepisy art. 527 § 2-4 stosuje się odpowiednio.
           §5. Prezes sądu właściwego do stwierdzenia nieważności orzeczenia
             odmawia przyjęcia wniosku, jeżeli został złożony przez osobę
             nieuprawnioną lub jest niedopuszczalny z mocy ustawy.
           §6. Na zarządzenie w sprawie, o której mowa w § 5, oraz na
             zarządzenie odmawiające przyjęcia wniosku na podstawie art. 120 §
             2, przysługuje zażalenie do sądu właściwego do rozpoznania
             wniosku. Przepis § 3 zdanie pierwsze stosuje się odpowiednio.
           §7. Przyjęty wniosek strony doręcza się pozostałym stronom, ich
             obrońcom i pełnomocnikom, którzy w terminie 14 dni od doręczenia
             mogą przedstawić sądowi na piśmie swoje stanowisko. Sąd
             rozpoznaje kwestię nieważności na posiedzeniu bez udziału stron,
             chyba że prezes sądu lub sąd postanowi inaczej.
           §8. Stwierdzając nieważność orzeczenia, sąd, w razie potrzeby,
             przekazuje sprawę komu należy lub podejmuje inne odpowiednie
             rozstrzygnięcie.
           §9. Na postanowienie w przedmiocie nieważności przysługuje
             zażalenie, chyba że wydał je Sąd Najwyższy.";
4) w art. 103 § 1 otrzymuje brzmienie:
      "§1. W razie rozpoznawania kwestii nieważności sąd może wstrzymać
         wykonanie orzeczenia. Wstrzymując wykonanie orzeczenia, sąd może
         zastosować środek zapobiegawczy. Przepis art. 538 stosuje się
         odpowiednio.";
5) w art. 180 w § 2 po wyrazach "tajemnicy adwokackiej," dodaje się wyrazy
  "radcy prawnego,";
6) w art. 251 § 2 otrzymuje brzmienie:
      "§2. W postanowieniu o zastosowaniu tymczasowego aresztowania należy
         określić czas jego trwania, a ponadto oznaczyć termin, do którego
         aresztowanie ma trwać. Obowiązek każdorazowego oznaczenia terminu
         stosowania tymczasowego aresztowania trwa do uprawomocnienia się
         orzeczenia kończącego postępowanie.  W przedmiocie tymczasowego
         aresztowania po wydaniu orzeczenia kończącego postępowanie orzeka
         sąd, który wydał to orzeczenie, a w razie przekazania sprawy do
         drugiej instancji - sąd odwoławczy.";
7) art. 254 otrzymuje brzmienie:
   "Art. 254. §1. Oskarżony może składać w każdym czasie wniosek o uchylenie
             lub zmianę środka zapobiegawczego; w przedmiocie wniosku
             rozstrzyga, najpóźniej w ciągu 3 dni, prokurator, a po wniesieniu
             aktu oskarżenia do sądu - sąd, przed którym sprawa się toczy.
             Przepisu art. 252 § 2 nie stosuje się, zaś przepis art. 263 § 5
             stosuje się odpowiednio.
         §2. Na postanowienie w przedmiocie wniosku zażalenie przysługuje tylko
           wtedy, gdy wniosek został złożony po upływie co najmniej 2 miesięcy
           od dnia rozpoznania poprzedniego wniosku dotyczącego tego samego
           oskarżonego.";
8) art. 263 otrzymuje brzmienie:
   "Art. 263. §1. W postępowaniu przygotowawczym sąd, stosując tymczasowe
             aresztowanie, oznacza jego termin na okres nie dłuższy niż 3
             miesiące.
         §2. Jeżeli ze względu na szczególne okoliczności sprawy nie można było
           ukończyć postępowania przygotowawczego w terminie określonym w § 1,
           na wniosek prokuratora, sąd pierwszej instancji właściwy do
           rozpoznania sprawy, gdy zachodzi tego potrzeba, może przedłużyć
           tymczasowe aresztowanie na okres, który łącznie nie może przekroczyć
           12 miesięcy.
         §3. Łączny okres stosowania tymczasowego aresztowania do chwili
           wydania pierwszego wyroku przez sąd pierwszej instancji nie może
           przekroczyć 2 lat.
         §4. Przedłużenia stosowania tymczasowego aresztowania na okres
           oznaczony, przekraczający terminy określone w § 2 i 3, może dokonać
           sąd apelacyjny, w którego okręgu prowadzi się postępowanie na
           wniosek sądu, przed którym sprawa się toczy, a w postępowaniu
           przygotowawczym na wniosek właściwego prokuratora apelacyjnego jeżeli
konieczność taka powstaje w związku z zawieszeniem
           postępowania karnego, przedłużającą się obserwacją psychiatryczną
           oskarżonego, przedłużającym się opracowywaniem opinii biegłego,
           wykonywaniem czynności dowodowych w sprawie o szczególnej zawiłości
           lub poza granicami kraju, celowym przewlekaniem postępowania przez
           oskarżonego, a także z powodu innych istotnych przeszkód, których
           usunięcie było niemożliwe.
         §5. Na postanowienie sądu apelacyjnego wydane na podstawie § 4
           przysługuje zażalenie do sądu apelacyjnego orzekającego w składzie
           trzech sędziów.
         §6. Z wnioskiem o przedłużenie okresu tymczasowego aresztowania należy
           wystąpić, z jednoczesnym przesłaniem właściwemu sądowi akt sprawy,
           nie później niż 14 dni przed upływem dotychczas określonego terminu
           stosowania tego środka.
         §7. Jeżeli zachodzi potrzeba stosowania tymczasowego aresztowania po
           wydaniu pierwszego wyroku przez sąd pierwszej instancji, każdorazowe
           jego przedłużenie może następować na okres nie dłuższy niż 3
           miesiące.";
9) w art. 309 w § 3 wyrazy "Prokurator Generalny" zastępuje się wyrazami
  "właściwy prokurator apelacyjny";
10) w art. 331 dodaje się § 3 w brzmieniu:
  "§3. W sprawie, w której wobec podejrzanego stosowane jest tymczasowe
     aresztowanie, akt oskarżenia należy wnieść nie później niż 14 dni przed
     upływem dotychczas określonego terminu stosowania tego środka.";
11) art. 378 otrzymuje brzmienie:
   "Art. 378. §1. Jeżeli w sprawie, w której oskarżony musi mieć obrońcę i
             korzysta z obrony z wyboru, obrońca lub oskarżony wypowiada
             stosunek obrończy, sąd zakreśla oskarżonemu odpowiedni termin do
             powołania nowego obrońcy, a po bezskutecznym upływie tego terminu
             prezes sądu lub sąd wyznacza obrońcę z urzędu. W razie potrzeby
             rozprawę przerywa się lub odracza.
         §2. W sprawie, w której oskarżony korzysta z obrońcy z urzędu, sąd na
           uzasadniony wniosek obrońcy lub oskarżonego zwalnia obrońcę z jego
           obowiązków i wyznacza oskarżonemu innego obrońcę z urzędu.
         §3. Wyznaczając nowego obrońcę, sąd jednocześnie podejmuje decyzję,
           czy dotychczasowy obrońca może bez uszczerbku dla prawa oskarżonego
           do obrony pełnić swe obowiązki do czasu podjęcia obrony przez nowego
           obrońcę.";
12) w art. 439 w § 3 skreśla się wyrazy "§ 1";
13) w art. 444 po wyrazie "stronom" dodaje się wyrazy "i podmiotowi określonemu
  w art. 52 Kodeksu karnego";
14) art. 451 otrzymuje brzmienie:
       "Art. 451. Sąd odwoławczy zarządza sprowadzenie na rozprawę oskarżonego
              pozbawionego wolności, chyba że uzna za wystarczającą obecność
              obrońcy. Jeżeli sąd nie zarządza sprowadzenia oskarżonego, który
              nie ma obrońcy, wyznacza obrońcę z urzędu.";
15) w art. 464 w § 3 skreśla się wyrazy "§ 1";
16) art. 523 otrzymuje brzmienie:
   "Art. 523. §1. Kasacja może być wniesiona tylko z powodu uchybień
             wymienionych w art. 439 lub innego rażącego naruszenia prawa,
             jeżeli mogło ono mieć istotny wpływ na treść orzeczenia; kasacja
             nie może być wniesiona wyłącznie z powodu niewspółmierności kary.
         §2. Kasację na korzyść można wnieść jedynie w razie skazania
           oskarżonego za przestępstwo lub przestępstwo skarbowe na karę
           pozbawienia wolności bez warunkowego zawieszenia jej wykonania.
         §3. Kasację na niekorzyść można wnieść jedynie w razie uniewinnienia
           oskarżonego albo umorzenia postępowania z przyczyn wskazanych w art.
           17 § 1 pkt 3 i 4 oraz z powodu niepoczytalności sprawcy.
         §4. Ograniczenia przewidziane w § 2 i 3 nie dotyczą kasacji:
          1) wniesionej z powodu uchybień wymienionych w art. 439,
          2) w wypadku określonym w art. 521.";
17) w art. 526 w § 2 wyraz "adwokata" zastępuje się wyrazami "obrońcę lub
  pełnomocnika będącego adwokatem albo radcą prawnym";
18) w art. 527 w § 4 po wyrazie "części" dodaje się przecinek i wyrazy "albo
  zostanie cofnięta";
19) w art. 528 w § 1:
   a) w pkt 2 po wyrazie "adwokata" dodaje się wyrazy "lub radcy prawnego",
   b) w pkt 3 po wyrazach "w art. 524 § 1" dodaje się wyrazy "zdanie pierwsze";
20) art. 530 otrzymuje brzmienie:
   "Art. 530. §1. W wypadku określonym w art. 525 § 1, przyjmując kasację,
             prezes sądu doręcza jej odpis pozostałym stronom oraz, po
             złożeniu przez prokuratora pisemnej odpowiedzi na kasację,
             niezwłocznie przesyła akta sądowi właściwemu do rozpoznania
             kasacji, jeżeli sąd, do którego wniesiono kasację, nie jest
             uprawniony do jej rozpoznania.
         §2. Prezes sądu, do którego wniesiono kasację, odmawia jej przyjęcia,
           jeżeli zachodzą okoliczności, o których mowa w art. 120 § 2 lub w
           art. 429 § 1, albo gdy kasację oparto na innych powodach niż
           wskazane w art. 523 § 1.
         §3. Na zarządzenie, o którym mowa w § 2, zażalenie przysługuje do Sądu
           Najwyższego. Przepis art. 526 § 2 stosuje się odpowiednio. Sąd
           Najwyższy rozpoznaje zażalenie jednoosobowo.
         §4. W wypadku przyjęcia kasacji, której prokurator nie uznał za
           oczywiście bezzasadną, odpis pisemnej odpowiedzi prokuratora na
           kasację doręcza się pozostałym stronom, ich obrońcom i
           pełnomocnikom. Dalsze pisma procesowe wnosi się bezpośrednio do sądu
           kasacyjnego.
         §5. Prokurator, uznając kasację za oczywiście bezzasadną, przesyła
           odpis odpowiedzi na kasację pozostałym stronom, ich obrońcom i
           pełnomocnikom, którzy w terminie 14 dni od otrzymania odpowiedzi
           prokuratora mogą przedstawić sądowi na piśmie swoje stanowisko.";
21) art. 535 otrzymuje brzmienie:
   "Art. 535. §1. Kasację od wyroku Sąd Najwyższy rozpoznaje na rozprawie, a
             od postanowienia może rozpoznać na posiedzeniu, w którym strony
             mogą wziąć udział. Oskarżonego pozbawionego wolności nie
             sprowadza się, chyba że prezes sądu lub sąd postanowi inaczej.
         §2. Sąd Najwyższy może oddalić na posiedzeniu bez udziału stron
           kasację w razie jej oczywistej bezzasadności. Nie dotyczy to kasacji
           wniesionej na podstawie art. 521. Oddalenie kasacji jako oczywiście
           bezzasadnej nie wymaga pisemnego uzasadnienia.
         §3. Sąd Najwyższy może uwzględnić w całości na posiedzeniu bez udziału
           stron kasację wniesioną na korzyść oskarżonego w razie jej
           oczywistej zasadności.";
22) w art. 544 § 3 otrzymuje brzmienie:
      "§3. W kwestii wznowienia postępowania sąd orzeka na posiedzeniu bez
         udziału stron, chyba że prezes sądu lub sąd postanowi inaczej.";
23) w art. 545 w § 1 wyraz "455" zastępuje się wyrazem "456";
24) w art. 657 § 1 otrzymuje brzmienie:
    "§1. Uprawnienia procesowe Prokuratora Generalnego i prokuratora
        apelacyjnego przysługują również Naczelnemu Prokuratorowi Wojskowemu,
        jeżeli ustawa nie stanowi inaczej, a uprawnienia prokuratora okręgowego
        przysługują odpowiednio wojskowemu prokuratorowi okręgowemu.".
      
                                    Art. 2.
W ustawie z dnia 6 czerwca 1997 r. - Przepisy wprowadzające Kodeks postępowania
karnego (Dz.U. Nr 89, poz. 556 i Nr 160, poz. 1083) dodaje się art. 11a w
brzmieniu:
   "Art. 11a. Jeżeli rozpoznanie sprawy w sądzie miejscowo właściwym nie jest
           możliwe w terminie zabezpieczającym uniknięcie przedawnienia
           karalności przestępstwa określonym w art. 101 Kodeksu karnego,
           uwzględniając wniosek sądu właściwego, sąd apelacyjny może przekazać
           taką sprawę do rozpoznania innemu sądowi równorzędnemu.".
                                       
                                    Art. 3.
W ustawie z dnia 10 września 1999 r. - Kodeks karny skarbowy (Dz.U. Nr 83, poz.
930) skreśla się art. 168.
                                    Art. 4.
Czynności procesowe dokonane przed dniem wejścia w życie ustawy są skuteczne,
jeżeli dokonano ich z zachowaniem przepisów dotychczasowych.
                                    Art. 5.
Wnioski o zastosowanie i przedłużenie stosowania tymczasowego aresztowania
złożone przed dniem wejścia w życie ustawy rozpoznaje sąd dotychczas właściwy.
                                    Art. 6.
Ustawa wchodzi w życie po upływie 30 dni od dnia ogłoszenia.
         
