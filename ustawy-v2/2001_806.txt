



Dz.U. z 2001 r. Nr 76, poz. 806
                                                                                
                                                                                
                                        
                                        
                                        
                                     USTAWA
                            z dnia 8 czerwca 2001 r.
                                        
          o zmianie ustawy o narodowym zasobie archiwalnym i archiwach
                                        
                                        
                                     Art. 1.
W ustawie z dnia 14 lipca 1983 r. o narodowym zasobie archiwalnym i archiwach
(Dz.U. Nr 38, poz. 173, z 1989 r. Nr 34, poz. 178, z 1996 r. Nr 106, poz. 496 i
Nr 156, poz. 775, z 1997 r. Nr 88, poz. 554 i Nr 141, poz. 943, z 1998 r. Nr
106, poz. 668 i Nr 155, poz. 1016 oraz z 2000 r. Nr 48, poz. 546 i Nr 120, poz.
1268) w art. 16 dodaje się ust. 2a-2e:
  "2a. Archiwa państwowe wykonują usługi archiwalne w zakresie wyszukiwania,
     prowadzenia kwerend, kopiowania, fotokopiowania i konserwacji materiałów
     archiwalnych dla potrzeb, o których mowa w ust. 1.
   2b. Tworzy się środki specjalne w archiwach państwowych i Naczelnej Dyrekcji
     Archiwów Państwowych, których przychodami są wpływy otrzymywane z tytułu
     świadczonych usług archiwalnych w zakresie:
     1) wyszukiwania materiałów archiwalnych i prowadzenia kwerend,
     2) kopiowania i fotokopiowania materiałów archiwalnych,
     3) konserwacji materiałów archiwalnych.
  2c. Ze środków specjalnych mogą być finansowane wydatki związane z:
     1) wykonywaniem usług archiwalnych (wyszukiwanie, kopiowanie i
       fotokopiowanie materiałów archiwalnych),
     2) konserwacją materiałów archiwalnych,
     3) poprawą warunków przechowywania, zabezpieczania i udostępniania
       materiałów archiwalnych,
     4) działalnością informacyjną archiwów państwowych,
     5) wyjazdami zagranicznymi dotyczącymi porozumień międzynarodowych w
       sprawie świadczenia usług archiwalnych.
  2d. Dysponentem środków specjalnych jest dyrektor archiwum państwowego i
     Naczelny Dyrektor Archiwów Państwowych.
  
  2e. Dla środków specjalnych sporządza się roczny plan finansowy określający
     planowane przychody i rozchody.".
   
                                     Art. 2.
Ustawa wchodzi w życie po upływie 14 dni od dnia ogłoszenia.
