



Dz.U. z 1999 r. Nr 80, poz. 903
                                       
                                       
                                       
                                    USTAWA
                          z dnia 10 września 1999 r.
                                       
     o niektórych umowach kompensacyjnych zawieranych w związku z umowami
            dostaw na potrzeby obronności i bezpieczeństwa państwa
                                       
                                  Rozdział 1
                                Przepisy ogólne
                                       
                                    Art. 1.
Ustawa określa zasady zawierania oraz prawa i obowiązki stron umowy
kompensacyjnej, zwanej "umową offsetową", w związku z zawarciem umowy dostawy
na terytorium Rzeczypospolitej Polskiej uzbrojenia lub sprzętu wojskowego na
potrzeby obronności i bezpieczeństwa państwa, wyprodukowanego lub wytworzonego
poza jej terytorium.
                                    Art. 2.
1. Ustawy nie stosuje się w przypadku zawierania umów dostawy uzbrojenia lub
  sprzętu wojskowego, których wartość nie przekracza równowartości w walucie
  polskiej 5.000.000 EURO.
2. Ustawy nie stosuje się do umów dotyczących remontów i dostaw części
  zamiennych do zakupionego przed wejściem w życie niniejszej ustawy uzbrojenia
  lub sprzętu wojskowego.
                                    Art. 3.
Ilekroć w ustawie jest mowa o:
   1) umowie offsetowej - rozumie się przez to umowę zawartą pomiędzy Skarbem
     Państwa a zagranicznym dostawcą, określającą zakres i wartość zobowiązania
     offsetowego, które zagraniczny dostawca ma wykonać na terytorium
     Rzeczypospolitej Polskiej lub na terytorium państw obcych, wspólnie z
     polskim przedsiębiorcą,
   2) zobowiązaniu offsetowym - rozumie się przez to zobowiązanie bezpośrednie
     lub pośrednie zagranicznego dostawcy uzbrojenia lub sprzętu wojskowego do
     wniesienia wkładów do spółki z ograniczoną odpowiedzialnością bądź spółki
     akcyjnej lub do zawarcia umowy poddostawy z polskim przedsiębiorcą,
   3) zagranicznym dostawcy - rozumie się przez to przedsiębiorcę zagranicznego
     lub zależną od niego osobę prawną wykonującą - na podstawie umowy dostawy
uzbrojenia lub sprzętu wojskowego na rzecz Skarbu Państwa lub
     polskiego przedsiębiorcy, na potrzeby obronności i bezpieczeństwa państwa,
   4) polskim przedsiębiorcy - rozumie się przez to osobę fizyczną, osobę
     prawną oraz nie mającą osobowości prawnej spółkę handlową, które zawodowo,
     we własnym imieniu, podejmują i wykonują działalność gospodarczą,
     posiadają miejsce zamieszkania bądź siedzibę na terytorium
     Rzeczypospolitej Polskiej i nie są osobami prawnymi zależnymi od
     przedsiębiorcy zagranicznego,
   5) uzbrojeniu lub sprzęcie wojskowym - rozumie się przez to broń, amunicję,
     materiały wybuchowe oraz wyroby i ich części, usługi, a także technologie
     o przeznaczeniu wojskowym lub policyjnym, określone na podstawie art. 1
     ust. 2 ustawy z dnia 2 grudnia 1993 r. o zasadach szczególnej kontroli
     obrotu z zagranicą towarami i technologiami w związku z porozumieniami i
     zobowiązaniami międzynarodowymi (Dz.U. Nr 129, poz. 598, z 1996 r. Nr 106,
     poz. 496, z 1997 r. Nr 88, poz. 554 i Nr 157, poz. 1026 oraz z 1999 r. Nr
     70, poz. 775).
   6) umowie dostawy uzbrojenia lub sprzętu wojskowego - rozumie się przez to
     umowę sprzedaży, dostawy, licencji, know-how i inne umowy o przeniesienie
     prawa lub świadczenie usług, których przedmiotem jest uzbrojenie lub
     sprzęt wojskowy,
   7) zobowiązaniu offsetowym bezpośrednim - rozumie się przez to wiążące się z
     umową dostawy uzbrojenia lub sprzętu wojskowego zobowiązanie offsetowe na
     rzecz przemysłowego potencjału obronnego,
   8) zobowiązaniu offsetowym pośrednim - rozumie się przez to inne
     zobowiązanie offsetowe niż wymienione w pkt 7,
   9) umowie poddostawy - rozumie się przez to umowę sprzedaży, dostawy,
     licencji, know-how i inne umowy o przeniesienie prawa lub świadczenie
     usług, zawarte pomiędzy zagranicznym dostawcą a polskim przedsiębiorcą,
     których przedmiot pozostaje w związku z przedmiotem umowy dostawy
     uzbrojenia lub sprzętu wojskowego,
  10) wartości umowy offsetowej - rozumie się przez to łączną wartość
     zobowiązań offsetowych zagranicznego dostawcy, określoną w umowie
     offsetowej,
  11) mnożniku offsetowym - rozumie się przez to określony liczbą współczynnik
     zaliczania zobowiązań offsetowych zagranicznego dostawcy na poczet
     wartości umowy offsetowej,
  12) ofercie offsetowej - rozumie się przez to skierowaną przez zagranicznego
     dostawcę propozycję zawarcia umowy offsetowej, stanowiącą ofertę w
     rozumieniu art. 66 § 1 Kodeksu cywilnego,
  13) przemysłowym potencjale obronnym - rozumie się przez to zasoby
     materialne i niematerialne istniejące w przemyśle Rzeczypospolitej
     Polskiej, zabezpieczające potrzeby obronne państwa, w tym potrzeby Sił
     Zbrojnych Rzeczypospolitej Polskiej w uzbrojenie lub sprzęt wojskowy.
  
                                    Art. 4.
1. Zagraniczny dostawca ma obowiązek zawarcia umowy offsetowej na zasadach
  określonych w ustawie.
 2. Umowa dostawy uzbrojenia lub sprzętu wojskowego, którą zawarł zagraniczny
   dostawca, staje się ważna z dniem zawarcia przez niego umowy offsetowej.
 3. Żadna ze stron nie może odstąpić od umowy offsetowej ani jej wypowiedzieć.
 
                                    Art. 5.
Umowa offsetowa zapewnia udział zagranicznych dostawców w restrukturyzacji i
rozwoju gospodarki Rzeczypospolitej Polskiej, a w szczególności:
   1) rozwój polskiego przemysłowego potencjału obronnego, a także przemysłu
     lotniczego, elektronicznego oraz wdrażania zaawansowanych technologii,
   2) otwarcie nowych rynków eksportowych dla polskiego przemysłu, o którym
     mowa w pkt 1, lub zwiększenie jego dotychczasowych możliwości
     eksportowych,
   3) przekazanie nowych technologii oraz usprawnień organizacyjnych do
     Rzeczypospolitej Polskiej,
   4) rozwój prac naukowo-badawczych, rozwój polskich uczelni i jednostek
     badawczo-rozwojowych,
   5) tworzenie nowych miejsc pracy w Rzeczypospolitej Polskiej, w
     szczególności w regionach zagrożonych bezrobociem, w których znajdują się
     spółki przemysłowego potencjału obronnego.
   
                                    Art. 6.
   1. Wartość umowy offsetowej zawartej z zagranicznym dostawcą nie może być
     mniejsza od równowartości dostawy uzbrojenia lub sprzętu wojskowego,
     określonej w umowie tej dostawy.
   2. Wartość zobowiązania offsetowego bezpośredniego, wykonywanego na rzecz
     przemysłowego potencjału obronnego, nie może być mniejsza od połowy
     wartości umowy offsetowej.
   
                                  Rozdział 2
                           Zawarcie umowy offsetowej
                                       
                                    Art. 7.
1. Umowę offsetową zawiera się po przeprowadzeniu rokowań na podstawie oferty
  offsetowej zagranicznego dostawcy.
2. Rokowania prowadzi minister właściwy do spraw gospodarki.
3. Umowę offsetową zawiera w imieniu Skarbu Państwa, z zastrzeżeniem przepisu
  art. 23, minister właściwy do spraw gospodarki.
                                    Art. 8.
1. Zagraniczny dostawca składa ofertę offsetową ministrowi właściwemu do spraw
  gospodarki, nie później niż w terminie złożenia oferty w postępowaniu w
  sprawie udzielenia zamówienia publicznego na zasadach określonych w odrębnych
  przepisach. W szczególnie uzasadnionych przypadkach minister właściwy do
  spraw gospodarki może, na wniosek oferenta,  przedłużyć termin do złożenia
  oferty.
2. Oferta, o której mowa w ust. 1, powinna zawierać w szczególności:
   1) podstawowe informacje dotyczące statusu prawnego, majątku oraz sposobu
     reprezentacji zagranicznego dostawcy,
   2) informacje dotyczące doświadczeń zagranicznych dostawcy w wykonywaniu
     umów offsetowych,
   3) proponowaną wartość umowy offsetowej,
   4) proponowany przedmiot zobowiązań offsetowych,
   5) proponowane terminy wykonywania zobowiązań offsetowych.
3. Ofertę offsetową sporządza się w języku polskim z zachowaniem formy
  pisemnej pod rygorem nieważności.
                                    Art. 9.
1. Komitet do Spraw Umów Offsetowych, zwany dalej "Komitetem", analizuje i
  opiniuje złożone oferty offsetowe zagranicznych dostawców, kierując się
  względami bezpieczeństwa i obronności państwa, z uwzględnieniem interesu
  gospodarczego.
2. Komitet sporządza pisemną opinię, odrębnie dla każdej złożonej oferty, w
  terminie trzydziestu dni od dnia upływu terminu, o którym mowa w art. 8 ust.
  1.
3. W opinii, o której mowa w ust. 2, zawiera się ocenę danych wymienionych w
  art. 8 ust. 2, oraz przedstawia się sposób zaliczania zobowiązań offsetowych
  na poczet proponowanej przez zagranicznego dostawcę wartości umowy
  offsetowej, w tym przyjęte mnożniki offsetowe.
4. Opinię, o której mowa w ust. 2, Komitet przesyła niezwłocznie ministrowi
  właściwemu do spraw gospodarki.
                                   Art. 10.
1. Zaliczanie zobowiązań offsetowych zagranicznego dostawcy na poczet wartości
  umowy offsetowej następuje z uwzględnieniem:
   1) mnożników offsetowych określonych w przedziale od 0,5 do 2,0,
   2) korzystniejszego dla zagranicznego dostawcy zaliczenia zobowiązania
     offsetowego bezpośredniego niż pośredniego,
   3) możliwości zaliczenia wartości zobowiązań z umów innych niż umowy dostawy
     uzbrojenia lub sprzętu wojskowego, zawartych przez zagranicznego dostawcę
     w terminie 12 miesięcy poprzedzających zawarcie umowy offsetowej, przy
     założeniu, że stosowany w tym przypadku mnożnik offsetowy jest niższy od
     mnożnika stosowanego przy zaliczaniu zobowiązań offsetowych.
2. Rada Ministrów określi, w drodze rozporządzenia, szczegółowe zasady
  zaliczania zobowiązań offsetowych zagranicznego dostawcy na poczet wartości
  umowy offsetowej, a w tym:
   1) wielkość mnożników offsetowych i sposób ich stosowania,
   2) sposoby zaliczania zobowiązań offsetowych,
   3) sposoby zaliczania wartości zobowiązań z umów, o których mowa w ust. 1
     pkt 3.
   
                                   Art. 11.
1. Rokowania w celu zawarcia umowy offsetowej są prowadzone z zagranicznym
  dostawcą, równolegle do postępowania o udzielenie zamówienia publicznego na
  zasadach określonych w odrębnych przepisach.
2. Przedmiotem rokowań z zagranicznym dostawcą są w szczególności:
   1) wartość umowy offsetowej,
   2) przedmiot zobowiązań offsetowych,
   3) zastosowanie mnożnika offsetowego,
   4) terminy wykonywania zobowiązań offsetowych.
3. Rokowania, o których mowa w ust. 1, powinny się zakończyć nie później niż w
  dniu zakończenia postępowania, o którym mowa w ust. 1.
                                   Art. 12.
1. Umowa offsetowa nie może być zawarta na okres dłuższy niż dziesięć lat.
2. Umowę offsetową zawiera się w formie pisemnej pod rygorem nieważności.
                                  Rozdział 3
                      Treść i wykonanie umowy offsetowej
                                       
                                   Art. 13.
Umowa offsetowa powinna zawierać w szczególności:
   1) określenie stron oraz daty i miejsce jej zawarcia,
   2) oznaczenie czasu jej obowiązywania,
   3) oznaczenie wartości zobowiązania offsetowego,
   4) oznaczenie przedmiotu zobowiązania offsetowego,
   5) harmonogram wykonania zobowiązań offsetowych,
   6) określenie zasad odpowiedzialności za niewykonanie lub nienależyte
     wykonanie zobowiązań offsetowych, w tym kary umowne.
   
                                   Art. 14.
1. Zagraniczny dostawca, który zawarł umowę offsetową ma obowiązek przedkładać
  ministrowi właściwemu do spraw gospodarki kwartalne i roczne sprawozdania z
  wykonania zobowiązań offsetowych. Sprawozdanie kwartalne przedkłada się nie
  później niż w terminie 30 dni od zakończenia danego kwartału, zaś
  sprawozdanie roczne nie później niż w terminie 90 dni od zakończenia roku
  sprawozdawczego.
2. Minister właściwy do spraw gospodarki ma prawo żądać w każdym czasie od
  zagranicznego dostawcy, o którym mowa w ust. 1, informacji o stopniu
  wykonania zobowiązań offsetowych.
                                   Art. 15.
1. Minister właściwy do spraw gospodarki, po zasięgnięciu opinii Komitetu,
  zalicza wykonane przez zagranicznego dostawcę zobowiązania offsetowe na
  poczet wartości umowy offsetowej, niezwłocznie po ich wykonaniu. Stwierdzenie
  wykonania zobowiązania offsetowego następuje w formie protokołu podpisanego
  przez ministra właściwego do spraw gospodarki oraz zagranicznego dostawcę.
2. Minister właściwy do spraw gospodarki, na wniosek zagranicznego dostawcy,
  może zaliczyć na poczet wartości umowy offsetowej wartość zobowiązań z umów
  zawartych przez zagranicznego dostawcę w terminie 12 miesięcy poprzedzających
  zawarcie umowy offsetowej i wykonywanych na terytorium Rzeczypospolitej
  Polskiej, o ile mogą one stanowić przedmiot zobowiązania offsetowego.
                                   Art. 16.
Minister właściwy do spraw gospodarki, najpóźniej w dniu zawarcia umowy
offsetowej, może żądać w imieniu Skarbu Państwa od zagranicznego dostawcy
gwarancji bankowej należytego wykonania zobowiązania offsetowego.
                                   Art. 17.
W razie istotnej zmiany okoliczności w czasie wykonywania zobowiązania
offsetowego może nastąpić zmiana przedmiotu, wartości oraz terminu wykonania
tego zobowiązania. Przepisy art. 4 ust. 3, art. 6-10, art. 11 ust. 2 i art. 12
ust. 2 stosuje się odpowiednio.
                                   Art. 18.
Prawem właściwym dla umowy offsetowej jest prawo polskie.
                                   Art. 19.
Umowa offsetowa wygasa, z zastrzeżeniem art. 23, z dniem stwierdzenia przez
ministra właściwego do spraw gospodarki wykonania zobowiązania offsetowego
przez zagranicznego dostawcę albo w dniu zapłaty na rzecz Skarbu Państwa
odszkodowania z tytułu niewykonania lub nienależytego wykonania tego
zobowiązania. Wysokość odszkodowania stanowi nie mniej niż równowartość
niewykonanej lub nienależycie wykonanej umowy offsetowej.
                                  Rozdział 4
                       Komitet do Spraw Umów Offsetowych
                                       
                                   Art. 20.
1. Komitet działa przy ministrze właściwym do spraw gospodarki.
2. W skład Komitetu wchodzą, po jednej osobie, przedstawiciele: Prezesa Rady
  Ministrów oraz ministrów właściwych do spraw gospodarki, finansów
  publicznych, Skarbu Państwa, spraw zagranicznych, spraw wewnętrznych, spraw
  pracy, Ministra Obrony Narodowej, Szefa Urzędu Ochrony Państwa, a także
  Prezesa Urzędu Zamówień Publicznych oraz Przewodniczącego Komitetu Badań
  Naukowych.
3. W pracach Komitetu może uczestniczyć przedstawiciel Prezydenta
  Rzeczypolitej Polskiej.
4. Przewodniczący Komitetu może zapraszać do udziału w pracach Komitetu, bez
  prawa głosu, inne osoby niż wymienione w ust. 2 i 3, a w szczególności
  przedstawicieli innych ministrów oraz ekspertów.
5. Przewodniczącym Komitetu jest przedstawiciel ministra właściwego do spraw
  gospodarki. Zastępcę Przewodniczącego Komitetu wybiera ze swego grona
  Komitet.
6. Rada Ministrów określi, w drodze rozporządzenia, regulamin organizacyjny
  Komitetu.
                                   Art. 21.
1. Do zadań Komitetu należy w szczególności:
   1) opracowanie założeń do wykonania umów offsetowych dla poszczególnych
     zamówień publicznych na dostawę uzbrojenia lub sprzętu wojskowego,
   2) analizowanie i opiniowanie ofert offsetowych pod kątem zapewnienia
     największych korzyści dla interesów gospodarczych Rzeczypospolitej
     Polskiej oraz bezpieczeństwa i obronności państwa,
   3) przedkładanie ministrowi właściwemu do spraw gospodarki oraz
     udzielającemu zamówienia publicznego na dostawę uzbrojenia lub sprzętu
     wojskowego opinii dotyczących poszczególnych ofert offsetowych,
   4) analizowanie sprawozdań zagranicznych dostawców z wykonania zobowiązań
     offsetowych,
   5) przedkładanie ministrowi właściwemu do spraw gospodarki raportów z
     wykonywania zobowiązań offsetowych przez zagranicznych dostawców.
2. Rada Ministrów może określić, w drodze rozporządzenia, szczegółowy zakres
  zadań Komitetu.
                                  Rozdział 5
                   Nadzór nad wykonywaniem umów offsetowych
                                       
                                   Art. 22.
Nadzór nad wykonywaniem umów offsetowych sprawuje minister właściwy do spraw
gospodarki.
                                   Art. 23.
Zawarcie umowy offsetowej z zagranicznym dostawcą oraz stwierdzenie jej
wykonania wymaga zatwierdzenia przez Radę Ministrów.
                                   Art. 24.
Minister właściwy do spraw gospodarki przedkłada Radzie Ministrów roczne
sprawozdania z wykonania zobowiązań offsetowych przez zagranicznych dostawców,
w terminie do końca drugiego kwartału po zakończeniu roku sprawozdawczego.
                                       
                                  Rozdział 6
                               Przepisy końcowe
                                       
                                   Art. 25.
Do umów offsetowych zawieranych w związku z umową dostawy na potrzeby
obronności i bezpieczeństwa państwa nie stosuje się przepisów ustawy z dnia 24
lutego 1990 r. o przeciwdziałaniu praktykom monopolistycznym i ochronie
interesów konsumentów (Dz.U. z 1999 r. Nr 52, poz. 547).
                                   Art. 26.
Ustawa wchodzi w życie po upływie 14 dni od dnia ogłoszenia.
                                       
                                       
