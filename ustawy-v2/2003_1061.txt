



Dz.U. z 2003 r. Nr 111, poz. 1061
                                       
                                       
                                       
                                   U S T A W A
                           z dnia 13 czerwca 2003 r.
                                       
        o zmianie ustawy - Kodeks karny oraz niektórych innych ustaw[1]
                                       
                                       
                                    Art. 1.
W ustawie z dnia 6 czerwca 1997 r. - Kodeks karny (Dz.U. Nr 88, poz. 553 i Nr
128, poz. 840, z 1999 r. Nr 64, poz. 729 i Nr 83, poz. 931, z 2000 r. Nr 48,
poz. 548, Nr 93, poz. 1027 i Nr 116, poz. 1216 oraz z 2001 r. Nr 98, poz. 1071)
wprowadza się następujące zmiany:
1) w art. 39 pkt 4 otrzymuje brzmienie:
    "4) przepadek,";
2) art. 44 i 45 otrzymują brzmienie:
   "Art. 44. § 1. Sąd orzeka przepadek przedmiotów pochodzących bezpośrednio z
            przestępstwa.
        § 2. Sąd może orzec, a w wypadkach wskazanych w ustawie orzeka,
           przepadek przedmiotów, które służyły lub były przeznaczone do
           popełnienia przestępstwa.
        § 3. Jeżeli orzeczenie przepadku określonego w § 2 byłoby
           niewspółmierne do wagi popełnionego czynu, sąd zamiast przepadku
           może orzec nawiązkę na rzecz Skarbu Państwa.
        § 4. Jeżeli orzeczenie przepadku określonego w § 1 lub 2 nie jest
           możliwe, sąd może orzec przepadek równowartości przedmiotów
           pochodzących bezpośrednio z przestępstwa lub przedmiotów, które
           służyły lub były przeznaczone do popełnienia przestępstwa.
        § 5. Przepadku przedmiotów określonych w § 1 lub 2 nie orzeka się,
           jeżeli podlegają one zwrotowi pokrzywdzonemu lub innemu uprawnionemu
           podmiotowi.
        § 6. W razie skazania za przestępstwo polegające na naruszeniu zakazu
           wytwarzania, posiadania, obrotu, przesyłania, przenoszenia lub
           przewozu określonych przedmiotów, sąd może orzec, a w wypadkach
           przewidzianych w ustawie orzeka, ich przepadek.
        § 7. Jeżeli przedmioty wymienione w § 2 lub 6 nie stanowią własności
           sprawcy, ich przepadek można orzec tylko w wypadkach przewidzianych
           w ustawie; w razie współwłasności orzeka się przepadek udziału
           należącego do sprawcy lub przepadek równowartości tego udziału.
        § 8. Objęte przepadkiem przedmioty przechodzą na własność Skarbu
           Państwa z chwilą uprawomocnienia się wyroku.
       Art. 45. § 1. Jeżeli sprawca osiągnął z popełnienia przestępstwa,
              chociażby pośrednio, korzyść majątkową nie podlegającą
              przepadkowi przedmiotów wymienionych w art. 44 § 1 lub 6, sąd
              orzeka przepadek takiej korzyści albo jej równowartości.
              Przepadku nie orzeka się w całości lub w części, jeżeli korzyść
              lub jej równowartość podlega zwrotowi pokrzywdzonemu lub innemu
              podmiotowi.
        § 2. W razie skazania za przestępstwo, z którego popełnienia sprawca
           osiągnął, chociażby pośrednio, korzyść majątkową znacznej wartości,
           uważa się, że mienie, które sprawca objął we władanie lub do którego
           uzyskał jakikolwiek tytuł w czasie popełnienia przestępstwa lub po
           jego popełnieniu, do chwili wydania chociażby nieprawomocnego
           wyroku, stanowi korzyść uzyskaną z popełnienia przestępstwa, chyba
           że sprawca lub inna zainteresowana osoba przedstawi dowód przeciwny.
         § 3. Jeżeli okoliczności sprawy wskazują na duże prawdopodobieństwo,
           że sprawca, o którym mowa w § 2, przeniósł na osobę fizyczną, prawną
           lub jednostkę organizacyjną nie mającą osobowości prawnej,
           faktycznie lub pod jakimkolwiek tytułem prawnym, mienie stanowiące
           korzyść uzyskaną z popełnienia przestępstwa, uważa się, że rzeczy
           będące w samoistnym posiadaniu tej osoby lub jednostki oraz
           przysługujące jej prawa majątkowe należą do sprawcy, chyba że
           zainteresowana osoba lub jednostka organizacyjna przedstawi dowód
           zgodnego z prawem ich uzyskania.
         § 4. Przepisy § 2 i 3 stosuje się także przy dokonaniu zajęcia
           stosownie do przepisu art. 292 § 2 Kodeksu postępowania karnego,
           przy zabezpieczeniu grożącego przepadku korzyści oraz przy egzekucji
           tego środka. Osoba lub jednostka, której dotyczy domniemanie
           ustanowione w § 3, może wystąpić z powództwem przeciwko Skarbowi
           Państwa o obalenie tego domniemania; do czasu prawomocnego
           rozstrzygnięcia sprawy postępowanie egzekucyjne ulega zawieszeniu.
         § 5. W razie współwłasności orzeka się przepadek udziału należącego do
           sprawcy lub przepadek równowartości tego udziału.
         § 6. Objęta przepadkiem korzyść majątkowa lub jej równowartość
           przechodzi na własność Skarbu Państwa z chwilą uprawomocnienia się
           wyroku, a w wypadku, o którym mowa w § 4 zdanie drugie, z chwilą
           uprawomocnienia się wyroku oddalającego powództwo przeciwko Skarbowi
           Państwa.";
3) w art. 115:
   a) § 4 otrzymuje brzmienie:
     "§ 4. Korzyścią majątkową lub osobistą jest korzyść zarówno dla siebie,
         jak i dla kogo innego.",
   b) dodaje się § 19 w brzmieniu:
     "§ 19. Osobą pełniącą funkcję publiczną jest funkcjonariusz publiczny,
          członek organu samorządowego, osoba zatrudniona w jednostce
          organizacyjnej dysponującej środkami publicznymi, chyba że wykonuje
          wyłącznie czynności usługowe, a także inna osoba, której uprawnienia
          i obowiązki w zakresie działalności publicznej są określone lub
          uznane przez ustawę lub wiążącą Rzeczpospolitą Polską umowę
          międzynarodową.";
4) art. 228-230 otrzymują brzmienie:
   "Art. 228. § 1. Kto, w związku z pełnieniem funkcji publicznej, przyjmuje
             korzyść majątkową lub osobistą albo jej obietnicę,
            podlega karze pozbawienia wolności od 6 miesięcy do lat 8.
         § 2. W wypadku mniejszej wagi, sprawca
            podlega grzywnie, karze ograniczenia wolności albo pozbawienia
             wolności do lat 2.
        § 3. Kto, w związku z pełnieniem funkcji publicznej, przyjmuje korzyść
           majątkową lub osobistą albo jej obietnicę za zachowanie stanowiące
           naruszenie przepisów prawa,
            podlega karze pozbawienia wolności od roku do lat 10.
        § 4. Karze określonej w § 3 podlega także ten, kto, w związku z
           pełnieniem funkcji publicznej, uzależnia wykonanie czynności
           służbowej od otrzymania korzyści majątkowej lub osobistej albo jej
           obietnicy lub takiej korzyści żąda.
        § 5. Kto, w związku z pełnieniem funkcji publicznej, przyjmuje korzyść
           majątkową znacznej wartości albo jej obietnicę,
            podlega karze pozbawienia wolności od lat 2 do 12.
        § 6. Karom określonym w § 1-5 podlega odpowiednio także ten, kto, w
           związku z pełnieniem funkcji publicznej w państwie obcym lub w
           organizacji międzynarodowej, przyjmuje korzyść majątkową lub
           osobistą albo jej obietnicę lub takiej korzyści żąda, albo uzależnia
           wykonanie czynności służbowej od jej otrzymania.
   Art. 229. § 1. Kto udziela albo obiecuje udzielić korzyści majątkowej lub
             osobistej osobie pełniącej funkcję publiczną w związku z
             pełnieniem tej funkcji,
            podlega karze pozbawienia wolności od 6 miesięcy do lat 8.
         § 2. W wypadku mniejszej wagi, sprawca
            podlega grzywnie, karze ograniczenia wolności albo pozbawienia
             wolności do lat 2.
         § 3. Jeżeli sprawca czynu określonego w § 1 działa, aby skłonić osobę
           pełniącą funkcję publiczną do naruszenia przepisów prawa lub udziela
           albo obiecuje udzielić takiej osobie korzyści majątkowej lub
           osobistej za naruszenie przepisów prawa,
            podlega karze pozbawienia wolności od roku do lat 10.
        § 4. Kto osobie pełniącej funkcję publiczną, w związku z pełnieniem tej
           funkcji, udziela albo obiecuje udzielić korzyści majątkowej znacznej
           wartości,
            podlega karze pozbawienia wolności od lat 2 do 12.
        § 5. Karom określonym w § 1-4 podlega odpowiednio także ten, kto
           udziela albo obiecuje udzielić korzyści majątkowej lub osobistej
           osobie pełniącej funkcję publiczną w państwie obcym lub w
           organizacji międzynarodowej, w związku z pełnieniem tej funkcji.
        § 6. Nie podlega karze sprawca przestępstwa określonego w § 1-5, jeżeli
           korzyść majątkowa lub osobista albo ich obietnica zostały przyjęte
           przez osobę pełniącą funkcję publiczną, a sprawca zawiadomił o tym
           fakcie organ powołany do ścigania przestępstw i ujawnił wszystkie
           istotne okoliczności przestępstwa, zanim organ ten o nim się
           dowiedział.
   Art. 230. § 1. Kto, powołując się na wpływy w instytucji państwowej,
             samorządowej, organizacji międzynarodowej albo krajowej lub w
             zagranicznej jednostce organizacyjnej dysponującej środkami
             publicznymi albo wywołując przekonanie innej osoby lub
             utwierdzając ją w przekonaniu o istnieniu takich wpływów,
             podejmuje się pośrednictwa w załatwieniu sprawy w zamian za
             korzyść majątkową lub osobistą albo jej obietnicę,
            podlega karze pozbawienia wolności od 6 miesięcy do lat 8.
         § 2. W wypadku mniejszej wagi, sprawca
            podlega grzywnie, karze ograniczenia wolności albo pozbawienia
             wolności do lat 2.";
5) po art. 230 dodaje się art. 230a w brzmieniu:
  "Art. 230a. § 1. Kto udziela albo obiecuje udzielić korzyści majątkowej lub
             osobistej w zamian za pośrednictwo w załatwieniu sprawy w
             instytucji państwowej, samorządowej, organizacji międzynarodowej
             albo krajowej lub w zagranicznej jednostce organizacyjnej
             dysponującej środkami publicznymi, polegające na bezprawnym
             wywarciu wpływu na decyzję, działanie lub zaniechanie osoby
             pełniącej funkcję publiczną, w związku z pełnieniem tej funkcji,
            podlega karze pozbawienia wolności od 6 miesięcy do lat 8.
        § 2. W wypadku mniejszej wagi, sprawca
            podlega grzywnie, karze ograniczenia wolności albo pozbawienia
             wolności do lat 2.
        § 3. Nie podlega karze sprawca przestępstwa określonego w § 1 albo w §
           2 jeżeli korzyść majątkowa lub osobista albo ich obietnica zostały
           przyjęte, a sprawca zawiadomił o tym fakcie organ powołany do
           ścigania przestępstw i ujawnił wszystkie istotne okoliczności
           przestępstwa, zanim organ ten o nim się dowiedział.
6) po art. 250 dodaje się art. 250a w brzmieniu:
  "Art. 250a. § 1. Kto, będąc uprawniony do głosowania, przyjmuje korzyść
             majątkową lub osobistą albo takiej korzyści żąda za głosowanie w
             określony sposób,
            podlega karze pozbawienia wolności od 3 miesięcy do lat 5.
        § 2. Tej samej karze podlega, kto udziela korzyści majątkowej lub
           osobistej osobie uprawnionej do głosowania, aby skłonić ją do
           głosowania w określony sposób lub za głosowanie w określony sposób.
        § 3. W wypadku mniejszej wagi, sprawca czynu określonego w § 1 lub 2
            podlega grzywnie, karze ograniczenia wolności albo pozbawienia
             wolności do lat 2.
        § 4. Jeżeli sprawca przestępstwa określonego w § 1 albo w § 3 w związku
           z § 1 zawiadomił organ powołany do ścigania o fakcie przestępstwa i
           okolicznościach jego popełnienia, zanim organ ten o nich się
           dowiedział, sąd stosuje nadzwyczajne złagodzenie kary, a nawet może
           odstąpić od jej wymierzenia.";
7) po art. 296 dodaje się art. 296a i 296b w brzmieniu:
  "Art. 296a. § 1. Kto, pełniąc funkcję kierowniczą w jednostce organizacyjnej
             wykonującej działalność gospodarczą lub mając, z racji
             zajmowanego stanowiska lub pełnionej funkcji, istotny wpływ na
             podejmowanie decyzji związanych z działalnością takiej jednostki,
             przyjmuje korzyść majątkową lub osobistą albo jej obietnicę
             w zamian za zachowanie mogące wyrządzić tej jednostce szkodę
             majątkową albo za czyn nieuczciwej konkurencji lub za
             niedopuszczalną czynność preferencyjną na rzecz nabywcy lub
             odbiorcy towaru, usługi lub świadczenia,
            podlega karze pozbawienia wolności od 3 miesięcy do lat 5.
        § 2. Tej samej karze podlega, kto w wypadkach określonych w § 1 udziela
           albo obiecuje udzielić korzyści majątkowej lub osobistej.
        § 3. W wypadku mniejszej wagi, sprawca czynu określonego w § 1 lub 2
            podlega grzywnie, karze ograniczenia wolności albo pozbawienia
             wolności do lat 2.
        § 4. Jeżeli sprawca czynu określonego w § 1 wyrządza znaczną szkodę
           majątkową,
            podlega karze pozbawienia wolności od 6 miesięcy do lat 8.
        § 5. Nie podlega karze sprawca przestępstwa określonego w § 2 albo w §
           3 w związku z § 2, jeżeli korzyść majątkowa lub osobista albo ich
           obietnica zostały przyjęte, a sprawca zawiadomił o tym fakcie organ
           powołany do ścigania przestępstw i ujawnił wszystkie istotne
           okoliczności przestępstwa, zanim organ ten o nim się dowiedział.
  Art. 296b. § 1. Kto, organizując profesjonalne zawody sportowe lub w nich
            uczestnicząc, przyjmuje korzyść majątkową lub osobistą albo jej
            obietnicę w zamian za nieuczciwe zachowanie, mogące mieć wpływ na
            wynik tych zawodów,
            podlega karze pozbawienia wolności od 3 miesięcy do lat 5.
        § 2. Tej samej karze podlega, kto w wypadkach określonych w § 1 udziela
           albo obiecuje udzielić korzyści majątkowej lub osobistej.
        § 3. W wypadku mniejszej wagi, sprawca czynu określonego w § 1 lub 2
            podlega grzywnie, karze ograniczenia wolności albo pozbawienia
             wolności do lat 2.
        § 4. Nie podlega karze sprawca przestępstwa określonego w § 2 albo w §
           3 w związku z § 2, jeżeli korzyść majątkowa lub osobista albo ich
           obietnica zostały przyjęte, a sprawca zawiadomił o tym fakcie organ
           powołany do ścigania przestępstw i ujawnił wszystkie istotne
           okoliczności przestępstwa, zanim organ ten o nim się dowiedział.".
                                    Art. 2.
W ustawie z dnia 6 czerwca 1997 r. - Kodeks postępowania karnego (Dz.U. Nr 89,
poz. 555, z 1999 r. Nr 83, poz. 931, z 2000 r. Nr 50, poz. 580, Nr 62, poz.
717, Nr 73, poz. 852 i Nr 93, poz. 1027, z 2001 r. Nr 98, poz. 1071, Nr 106,
poz. 1149, z 2002 r. Nr 74, poz. 676 oraz z 2003 r. Nr 17, poz. 155) wprowadza
się następujące zmiany:
1) w art. 339 w § 4 wyrazy "przepis art. 320" zastępuje się wyrazami "przepis
  art. 23a";
2) w art. 489 w § 2 wyrazy "Przepis art. 320" zastępuje się wyrazami "Przepis
  art. 23a".
                                    Art. 3.
W ustawie z dnia 6 czerwca 1997 r. - Kodeks karny wykonawczy (Dz.U. Nr 90, poz.
557 i Nr 160, poz. 1083, z 1999 r. Nr 83, poz. 931, z 2000 r. Nr 60, poz. 701 i
Nr 120, poz. 1268, z 2001 r. Nr 111, poz. 1194 i Nr 98, poz. 1071 oraz z 2002
r. Nr 74, poz. 676 i Nr 200, poz. 1679) wprowadza się następujące zmiany:
1) art. 25 otrzymuje brzmienie:
    "Art. 25. § 1. Egzekucję zasądzonych roszczeń cywilnych, orzeczonej
             grzywny, świadczenia pieniężnego, należności sądowych oraz
             zobowiązania określonego w art. 52 Kodeksu karnego prowadzi się
             według przepisów Kodeksu postępowania cywilnego, jeżeli niniejsza
             ustawa nie stanowi inaczej.
        § 2. Przepis § 1 stosuje się również do wykonania postanowień o
           zabezpieczeniu roszczeń cywilnych będących przedmiotem postępowania
           karnego oraz grzywny.
        § 3. W pierwszej kolejności podlegają zaspokojeniu zasądzone roszczenia
           cywilne mające na celu naprawienie szkody lub zadośćuczynienie za
           doznaną krzywdę.";
2) art. 27 otrzymuje brzmienie:
    "Art. 27. Egzekucję środka karnego przepadku oraz nawiązki na rzecz Skarbu
           Państwa prowadzi urząd skarbowy według przepisów o postępowaniu
           egzekucyjnym w administracji, jeżeli niniejsza ustawa nie stanowi
           inaczej.";
3) art. 29 otrzymuje brzmienie:
      "Art. 29. § 1. Z chwilą prawomocnego orzeczenia środka karnego przepadku
             wobec jednego z małżonków pozostających we wspólności majątkowej,
             przedmioty majątkowe, których dotyczy przepadek lub które
             podlegają egzekucji przepadku równowartości przedmiotów lub
             korzyści, tracą z mocy prawa charakter składników majątku
             wspólnego. Od tej chwili stosuje się do nich odpowiednio przepisy
             o współwłasności w częściach ułamkowych, przy czym udział Skarbu
             Państwa stanowi część orzeczona przepadkiem. Małżonek skazanego
             może wystąpić odpowiednio z żądaniem określonym w art. 28 § 3.
         § 2. Przepis § 1 stosuje się odpowiednio w wypadku orzeczenia środka
           karnego przepadku przedmiotów objętych innym rodzajem współwłasności
           łącznej.";
4) po art. 29 dodaje się art. 29a i 29b w brzmieniu:
   "Art. 29a. § 1. Przy egzekucji środka karnego przepadku korzyści majątkowej
             uzyskanej z popełnienia przestępstwa lub jej równowartości
             domniemywa się, że rzeczy oraz prawa majątkowe, które są we
             władaniu skazanego po orzeczeniu tego środka, należały do niego
             już w chwili wydania orzeczenia.
        § 2. Osoba fizyczna, w stosunku do której działa domniemanie
           ustanowione w art. 45 § 4 Kodeksu karnego, może wnosić o wyłączenie
           z jego zakresu przedmiotów majątkowych, których łączna wartość
           według oszacowania organu egzekucyjnego nie przekracza przeciętnego
           sześciomiesięcznego dochodu tej osoby; wniosek o wyłączenie zgłasza
           się do tego organu.
        § 3. W razie nieuwzględnienia wniosku, o którym mowa w § 2, osoba
           zainteresowana może w drodze powództwa żądać wyłączenia przedmiotów
           z zakresu domniemania i zwolnienia ich od egzekucji lub dokonanego
           zabezpieczenia.
      Art. 29b. § 1. Pozew przeciwko Skarbowi Państwa o obalenie domniemania
             ustanowionego w art. 45 § 4 Kodeksu karnego jest tymczasowo wolny
             od opłat sądowych, a w razie oddalenia powództwa powód jest
             obowiązany uiścić opłaty na zasadach ogólnych.
         § 2. Jeżeli w celu obalenia domniemania powód powołuje się na nabycie
           odpłatne, powinien wskazać źródło nabycia i udowodnić pochodzenie
           potrzebnych do nabycia środków.
         § 3. Sprzedaż ruchomości lub nieruchomości nie może nastąpić przed
           prawomocnym rozstrzygnięciem sprawy.";
5) art. 30 otrzymuje brzmienie:
    "Art. 30. W sprawach wytoczonych przeciwko Skarbowi Państwa reprezentuje go
           prezes sądu okręgowego lub urząd skarbowy w sprawach, w których
           wykonał wyrok w zakresie orzeczonego nim przepadku.";
6) w rozdziale XII tytuł oddziału 3 otrzymuje brzmienie:
     "Przepadek";
7) art. 187 otrzymuje brzmienie:
       "Art. 187. Sąd bezzwłocznie po uprawomocnieniu się wyroku przesyła jego
              odpis lub wyciąg urzędowi skarbowemu, właściwemu ze względu na
              siedzibę sądu pierwszej instancji, w celu wykonania środka
              karnego w postaci orzeczonego przepadku lub nawiązki na rzecz
              Skarbu Państwa.";
8) art. 188 otrzymuje brzmienie:
   "Art. 188. § 1. Wykonując środek karny przepadku, urząd skarbowy przejmuje
             w posiadanie składniki mienia wymienione w wyroku.
        § 2. Wykonując środek karny przepadku przedmiotów, równowartości takich
           przedmiotów, korzyści osiągniętych z przestępstwa albo równowartości
           takich korzyści, urząd skarbowy, w razie potrzeby, ustala składniki
           mienia objętego przepadkiem, przed ich przejęciem.
        § 3. Przed przystąpieniem do przejęcia składników mienia, o których
           mowa w § 1 lub 2, urząd skarbowy nie ma obowiązku wcześniejszego
           wzywania osoby, u której się znajdują, do ich wydania.
        § 4. Przejęte nieruchomości urząd skarbowy przekazuje w zarząd
           właściwym organom administracji publicznej.
        § 5. Przejęte rzeczy ruchome, wierzytelności i inne prawa majątkowe
           urząd skarbowy spienięża według przepisów o egzekucji świadczeń
           pieniężnych w postępowaniu egzekucyjnym w administracji.
        § 6. Przejęte przedmioty o wartości historycznej, naukowej lub
           artystycznej spienięża się, gdy wskazane przez wojewódzkiego
           konserwatora zabytków państwowe muzeum, biblioteka lub archiwum nie
           wyrażą zgody na ich nieodpłatne nabycie.";
9) w art. 190 § 1 otrzymuje brzmienie:
      "§ 1. Orzeczony środek karny przepadku nie narusza praw rzeczowych
          ograniczonych obciążających objęte przepadkiem składniki mienia, z
          wyjątkiem hipoteki i zastawu, które wygasają, a wierzytelności
          zabezpieczone tymi prawami podlegają zaspokojeniu do wysokości sumy
          uzyskanej ze spieniężenia składników mienia lub ich wartości, gdy nie
          zostaną spieniężone i nie podlegają zniszczeniu.";
10) art. 191 otrzymuje brzmienie:
   "Art. 191. § 1. Podstawę ujawnienia Skarbu Państwa jako właściciela
             nieruchomości w księdze wieczystej oraz podstawę wykreślenia
             obciążających ją hipotek stanowi orzeczenie o zastosowaniu środka
             karnego przepadku, które nieruchomości tej dotyczy.
        § 2. W razie wytoczenia przez osobę trzecią powództwa o zwolnienie
           nieruchomości od wykonania środka karnego przepadku, wpis własności
           Skarbu Państwa do księgi wieczystej może nastąpić po prawomocnym
           oddaleniu powództwa.";
11) w art. 192 § 1 otrzymuje brzmienie:
      "§ 1. W razie uchylenia orzeczenia o przepadku, darowania tego środka lub
         zwolnienia rzeczy w wyniku wniesionego powództwa, składniki mienia
         przejęte w trakcie wykonania środka karnego zwraca się uprawnionemu.
         W razie niemożności zwrotu, Skarb Państwa odpowiada za szkodę, którą
         poniósł uprawniony.";
12) po art. 195 dodaje się art. 195a w brzmieniu:
  "Art. 195a. §. 1. Jeżeli jednym postanowieniem zabezpieczono grożący
             przepadek oraz grzywnę, obowiązek naprawienia szkody lub
             zadośćuczynienia za doznaną krzywdę, świadczenie pieniężne albo
             nawiązkę, sąd lub prokurator, który wydał to postanowienie, może
             zlecić jego wykonanie w całości organowi określonemu w art. 187.
         § 2. W wypadku, o którym mowa w § 1, jeżeli orzeczono przepadek, urząd
           skarbowy prowadzi również egzekucję orzeczonej jednocześnie grzywny
           i zasądzonych od skazanego kosztów sądowych oraz egzekucję
           orzeczonego obowiązku naprawienia szkody lub zadośćuczynienia za
           doznaną krzywdę, świadczenia pieniężnego albo nawiązki.";
13) art. 205 otrzymuje brzmienie:
       "Art. 205. Do wykonania środków zabezpieczających, które polegają na
              zakazie zajmowania określonych stanowisk, wykonywania określonego
              zawodu lub prowadzenia określonej działalności gospodarczej,
              przepadku albo zakazie prowadzenia pojazdów, stosuje się art. 180193
i art. 195.".
                                    Art. 4.
W ustawie z dnia 10 stycznia 2003 r. o zmianie ustawy - Kodeks postępowania
karnego, ustawy – Przepisy wprowadzające Kodeks postępowania karnego, ustawy o
świadku koronnym oraz ustawy o ochronie informacji niejawnych (Dz.U. Nr 17,
poz. 155) wprowadza się następujące zmiany:
1) w art. 1 w pkt 133:
   a) w art. 325b § 2 otrzymuje brzmienie:
     "§ 2. Spośród spraw o przestępstwa wymienione w § 1 pkt 1 nie prowadzi się
       dochodzenia w sprawach o przestępstwa określone w Kodeksie karnym w
       art. 155, 156 § 2, art. 157a § 1, art. 164 § 2, art. 165 § 2, art. 168,
       174 § 2, art. 175, 181-184, 186, 187, 197 § 2, art. 201, 228 § 2, art.
       229 § 2, art. 230 § 2, art. 230a § 2, art. 231 § 1 i 3, art. 233 § 1 i
       4, art. 234, 235, 240 § 1, art. 250a § 1–3, art. 258 § 1 i 2, art. 265
       § 1 i 3, art. 266 § 2, art. 271 § 1 i 2 oraz w rozdziale XXXVI i
       XXXVII.",
   b) w art. 325f § 1 otrzymuje brzmienie:
     "§ 1. Jeżeli dane uzyskane w toku czynności, o których mowa w art. 308
       § 1, lub prowadzonego przez okres co najmniej 5 dni dochodzenia nie
       stwarzają dostatecznych podstaw do wykrycia sprawcy w drodze dalszych
       czynności procesowych, można wydać postanowienie o umorzeniu
       dochodzenia i wpisaniu sprawy do rejestru przestępstw.",
   c) art. 325h otrzymuje brzmienie:
       "Art. 325h. Dochodzenie można ograniczyć do ustalenia, czy zachodzą
              wystarczające podstawy do wniesienia aktu oskarżenia lub innego
              zakończenia postępowania. Należy jednak dokonać czynności
              przewidzianych w art. 321 § 1-5 oraz w art. 325g § 2, przesłuchać
              podejrzanego i pokrzywdzonego oraz przeprowadzić i utrwalić w
              protokołach czynności, których nie będzie można powtórzyć.
              Utrwalenie innych czynności dowodowych następuje w formie
              protokołu ograniczonego do zapisu najbardziej istotnych
              oświadczeń osób biorących udział w czynności; przepisu art. 148 §
              2 zdanie pierwsze nie stosuje się.";
2) w art. 1 w pkt 136, w art. 331 § 1 otrzymuje brzmienie:
    "§ 1. W ciągu 14 dni od daty zamknięcia śledztwa albo od otrzymania aktu
        oskarżenia sporządzonego przez Policję w dochodzeniu, prokurator
        sporządza akt oskarżenia lub zatwierdza akt oskarżenia sporządzony
        przez Policję w dochodzeniu i wnosi go do sądu albo sam wydaje
        postanowienie o umorzeniu, o zawieszeniu albo o uzupełnieniu śledztwa
        lub dochodzenia.";
3) art. 3 otrzymuje brzmienie:
    "Art. 3. W ustawie z dnia 25 czerwca 1997 r. o świadku koronnym (Dz. U. Nr
         114, poz. 738 i Nr 160, poz. 1083, z 1999 r. Nr 83, poz. 931, z 2001
         r. Nr 5, poz. 40 oraz z 2003 r. Nr 17, poz. 155) w art. 1 ust. 2
         otrzymuje brzmienie:
         "2. Przepisy ustawy stosuje się także w sprawach o przestępstwa
           określone w art. 228 § 1 i 3-6, art. 229 § 1 i 3-5, art. 230 § 1,
           art. 230a § 1, art. 231 § 1 i 2, art. 250a § 1 i 2 oraz w art. 258
           Kodeksu karnego.".".
                                    Art. 5.
Czynności procesowe oraz czynności postępowania wykonawczego, dokonane przed
wejściem w życie niniejszej ustawy z zachowaniem przepisów dotychczasowych, są
skuteczne.
                                    Art. 6.
Ustawa wchodzi w życie z dniem 1 lipca 2003 r.
_______________________________
[1] Niniejszą ustawą zmienia się ustawy: ustawę z dnia 6 czerwca 1997 r. Kodeks
postępowania karnego, ustawę z dnia 6 czerwca 1997 r. - Kodeks karny
    wykonawczy oraz ustawę z dnia 10 stycznia 2003 r. o zmianie ustawy - Kodeks
    postępowania karnego, ustawy - Przepisy wprowadzające Kodeks postępowania
    karnego, ustawy o świadku koronnym oraz ustawy o ochronie informacji
    niejawnych.
