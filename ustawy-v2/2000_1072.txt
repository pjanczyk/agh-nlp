



Dz.U. z 2000 r. Nr 99, poz. 1072
 
 
                                       
                                    USTAWA
                           z dnia 9 września 2000 r.
                                       
                     o powszechnym spisie rolnym w 2002 r.
                                       
                                       
                                  Rozdział 1
                             Termin i zakres spisu
                                       
                                    Art. 1.
Powszechny spis rolny, zwany dalej "spisem", będzie przeprowadzony na
terytorium Rzeczypospolitej Polskiej w dniach od 21 maja 2002 r. do 8 czerwca
2002 r., według stanu w dniu 20 maja 2002 r. o godzinie 24.00.
                                    Art. 2.
Spisem zostaną objęte:
   1) indywidualne gospodarstwa rolne,
   2) działki rolne,
   3) osoby fizyczne będące właścicielami zwierząt gospodarskich, nie
     posiadające użytków rolnych lub posiadające użytki rolne o powierzchni
     mniejszej niż 0,1 ha,
   4) osoby prawne i jednostki organizacyjne nie mające osobowości prawnej,
     których podstawowym rodzajem działalności jest prowadzenie upraw rolnych,
     warzywnictwa, ogrodnictwa, chów i hodowla zwierząt, działalność usługowa
     związana z uprawami rolnymi, chowem i hodowlą zwierząt, z wyjątkiem
     działalności weterynaryjnej, gospodarki łowieckiej, hodowli i pozyskiwania
     zwierząt łownych łącznie z pokrewną działalnością usługową,
   5) osoby prawne i jednostki organizacyjne nie mające osobowości prawnej,
     które niezależnie od rodzaju działalności podstawowej są użytkownikami
     użytków rolnych o powierzchni przekraczającej 1 ha lub prowadzą chów
     zwierząt gospodarskich.
   
                                    Art. 3.
Ilekroć w ustawie jest mowa o:
   1) gospodarstwie rolnym - oznacza to grunty rolne wraz z gruntami leśnymi,
     budynkami lub ich częściami, urządzeniami i inwentarzem, jeżeli stanowią
     lub mogą stanowić zorganizowaną całość gospodarczą, oraz prawami i
     obowiązkami związanymi z prowadzeniem gospodarstwa rolnego,
   2) indywidualnym gospodarstwie rolnym - oznacza to gospodarstwo rolne będące
     własnością lub znajdujące się w użytkowaniu osoby fizycznej lub grupy
     osób, o powierzchni użytków rolnych przekraczającej 1 ha,
   3) działce rolnej - oznacza to gospodarstwo rolne będące własnością lub
     znajdujące się w użytkowaniu osoby fizycznej lub grupy osób, o powierzchni
     użytków rolnych od 0,1 ha do 1 ha włącznie,
   4) osobie fizycznej będącej właścicielem zwierząt gospodarskich - oznacza to
     osobę fizyczną nie posiadającą użytków rolnych lub posiadającą użytki
     rolne o powierzchni mniejszej niż 0,1 ha, posiadającą zwierzęta
     gospodarskie: bydło, trzodę chlewną, konie, owce, kozy, drób, króliki i
     pozostałe zwierzęta futerkowe oraz pnie pszczele,
   5) użytkowniku indywidualnego gospodarstwa rolnego lub działki rolnej oznacza
to osobę fizyczną lub grupę osób mających w faktycznym użytkowaniu
     grunty rolne i leśne, niezależnie od tego czy są właścicielami,
     dzierżawcami czy użytkują je z innego tytułu i niezależnie od tego, czy
     grunty te są zlokalizowane w jednej czy w kilku gminach.
   
                                    Art. 4.
1. W ramach spisu w indywidualnych gospodarstwach rolnych będą zebrane
  następujące informacje o:
   1) powierzchni indywidualnego gospodarstwa rolnego i jego położeniu,
   2) strukturze własnościowej użytków rolnych,
   3) strukturze dochodów,
   4) działalności gospodarczej,
   5) pracujących w indywidualnym gospodarstwie rolnym,
   6) powierzchni zasiewów,
   7) powierzchni:
     a) upraw poplonów,
     b) upraw grzybów jadalnych,
     c) upraw nawadnianych,
   8) pogłowiu zwierząt gospodarskich według gatunków i grup produkcyjnoużytkowych,

   9) rozdysponowaniu produkcji rolniczej,
  10) infrastrukturze indywidualnego gospodarstwa rolnego,
  11) rodzajach budynków i budowli, ich powierzchni i przeznaczeniu,
  12) magazynowaniu w indywidualnym gospodarstwie rolnym, w tym:
     a) potencjalna pojemność magazynowa do przechowywania zbóż, kiszonek,
       warzyw i owoców,
     b) powierzchnia albo pojemność do przechowywania nawozów organicznych
       pochodzenia zwierzęcego,
  13) stosowaniu nawozów i pestycydów w indywidualnym gospodarstwie rolnym,
  14) ciągnikach,
  15) maszynach i urządzeniach rolniczych,
  16) wybranych wydatkach w indywidualnym gospodarstwie rolnym,
  oraz imię, nazwisko i numer ewidencyjny PESEL użytkownika indywidualnego
  gospodarstwa rolnego.
2. W ramach spisu u użytkowników działek rolnych i u osób fizycznych będących
  właścicielami zwierząt gospodarskich będą zebrane odpowiednio informacje
  określone w ust. 1, z wyłączeniem informacji, o których mowa w pkt 7 lit. a)
  i c), pkt 12 lit. a), pkt 15 i pkt 16.
3. W ramach spisu u osób prawnych i w jednostkach organizacyjnych nie mających
  osobowości prawnej będą zebrane odpowiednio informacje określone w ust. 1, z
  wyłączeniem informacji, o których mowa w pkt 10.
                                    Art. 5.
Formularz spisowy zawierający pytania do spisu:
   1) w indywidualnych gospodarstwach rolnych stanowi załącznik nr 1 do ustawy,
   2) u użytkowników działek rolnych i u właścicieli zwierząt gospodarskich
     stanowi załącznik nr 2 do ustawy,
   3) u osób prawnych i w jednostkach organizacyjnych nie mających osobowości
     prawnej, określonych w art. 2 pkt 4 i 5, stanowi załącznik nr 3 do ustawy.
                                       
                                       
                                  Rozdział 2
            Organizacja spisu,  obowiązki spisowe i ochrona danych
                                       
                                    Art. 6.
1. Spis zostanie przeprowadzony łącznie z narodowym spisem powszechnym
  ludności i mieszkań uregulowanym ustawą z dnia 2 grudnia 1999 r. o narodowym
  spisie powszechnym ludności i mieszkań z 2002 r. (Dz.U. z 2000 r. Nr 1, poz.
  1 oraz Nr ..., poz. ...) przez rachmistrzów spisowych, z zastrzeżeniem art. 8
  ust. 1.
2. Udzielanie odpowiedzi na pytania zawarte w formularzu spisowym jest
  obowiązkowe.
                                       
                                    Art. 7.
1. Spis w indywidualnych gospodarstwach rolnych, u użytkowników działek
  rolnych oraz u osób fizycznych będących właścicielami zwierząt gospodarskich
  przeprowadzą rachmistrze spisowi powołani do prowadzenia narodowego spisu
  powszechnego ludności i mieszkań na podstawie ustawy, o której mowa w art. 6
  ust. 1.
2. Użytkownicy indywidualnych gospodarstw rolnych, użytkownicy działek rolnych
  oraz osoby fizyczne będące właścicielami zwierząt gospodarskich obowiązani są
  do udzielenia rachmistrzom spisowym ścisłych, wyczerpujących i zgodnych z
  prawdą odpowiedzi na pytania zawarte w formularzu spisowym.
3. W razie nieobecności osób, o których mowa w ust. 2, odpowiedzi udzielają
  inne pełnoletnie osoby wspólnie z nimi zamieszkałe.
4. Do spisu w indywidualnych gospodarstwach rolnych, u użytkowników działek
  rolnych oraz u osób fizycznych będących właścicielami zwierząt gospodarskich
  stosuje się odpowiednio przepisy art. 9-17 i art. 19-20 ustawy, o której mowa
  w art. 6 ust. 1.
                                    Art. 8.
1. Osoby prawne i jednostki organizacyjne nie mające osobowości prawnej
  wypełnią we własnym zakresie formularz spisowy i przekażą go do urzędu
  statystycznego województwa, na terenie którego położona jest siedziba osoby
  prawnej lub jednostki organizacyjnej nie mającej osobowości prawnej w
  terminie do dnia 10 czerwca 2002 r.
2. Osoby działające w imieniu osób prawnych i jednostek organizacyjnych nie
  mających osobowości prawnej obowiązane są do udzielania ścisłych,
  wyczerpujących i zgodnych z prawdą odpowiedzi na pytania zawarte w formularzu
  spisowym, podania swego imienia i nazwiska oraz podpisania formularza
  spisowego.
3. W zakresie obowiązków przekazywania danych przez osoby prawne i jednostki
  organizacyjne nie mające osobowości prawnej oraz ochrony tych danych stosuje
  się odpowiednio przepisy art. 5 ust. 1, art. 10, art. 30 pkt 3, art. 38 ust.
  1 i 2 oraz art. 56-58 ustawy z dnia 29 czerwca 1995 r o statystyce publicznej
  (Dz.U. Nr 88, poz. 439, z 1996 r. Nr 156, poz. 775, z 1997 r. Nr 88, poz. 554
  i Nr 121, poz. 769 oraz z 1998 r. Nr 99, poz. 632 i Nr 106, poz. 668).
                                       
                                  Rozdział 3
                                Przepis końcowy
                                       
                                    Art. 9.
Ustawa wchodzi w życie po upływie 14 dni od dnia ogłoszenia.
