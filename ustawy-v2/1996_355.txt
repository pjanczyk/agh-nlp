



                                    
Dz.U. z 1996 r. Nr 75, poz. 355 
                                USTAWA
                         z dnia 10 maja 1996 r.
                                    
  o zmianie ustawy o zwrocie majątku utraconego przez związki zawodowe
     i organizacje społeczne w wyniku wprowadzenia stanu wojennego
              oraz o zmianie ustawy o związkach zawodowych
                                    
                                    
                                    
                                Art. 1.
W ustawie z dnia 25 października 1990 r. o zwrocie majątku utraconego przez 
związki zawodowe i organizacje społeczne w wyniku wprowadzenia stanu wojennego
(Dz. U. z 1991 r. Nr 4, poz. 17) wprowadza się następujące zmiany:
 1) w art. 2:
    a) w ust. 3 dodaje się zdanie drugie w brzmieniu:
        "W przypadku gdy niemożliwe jest ustalenie pierwotnej wartości 
         poszczególnych, zniszczonych, zaginionych lub zużytych składników
         majątku albo ustalenie ich cen w chwili wydawania orzeczenia
         o zwrocie, odszkodowanie ustala się w wysokości odpowiadającej
         ich łącznej wartości, stwierdzonej w protokołach przekazania 
         majątku, bilansach lub innych dokumentach księgowych, podwyższonej
         w relacji do wzrostu przeciętnego wynagrodzenia miesięcznego,
         ogłaszanego przez Prezesa Głównego Urzędu Statystycznego,
         jaki nastąpił odpowiednio między dniem 12 grudnia 1981 r. 
         lub dniem faktycznego pozbawienia majątku a dniem wydania 
         orzeczenia.",
    b) po ust. 3 dodaje się ust. 3a w brzmieniu:
      "3a. Od odszkodowania, o którym mowa w ust. 3, potrąca się - waloryzowaną
         na zasadach przewidzianych w art. 3 ust. 1 - wartość 
         składników majątkowych zużytych na potrzeby osób będących 
         członkami podmiotów uprawnionych do odszkodowania.";
 2) w art. 3 po ust. 2 dodaje się ust. 3 w brzmieniu:
       "3. W sprawach, o których mowa w ust. 1 i 2, stosuje się odpowiednio
         przepisy art. 2 ust. 3a.";
 3) po art. 3 dodaje się art. 3{1}-3{3} w brzmieniu:
       "Art. 3{1}. 1. Związki zawodowe i organizacje społeczne, którym prze-   
                kazano składniki majątkowe podlegające zwrotowi na 
                podstawie przepisu art. 1 ust. 1, w przypadku, o którym 
                mowa w art. 2 ust. 3, obowiązane są do wypłaty odszkodowania
                w wysokości odpowiadającej wartości składnika 
                majątku według stanu na dzień jego przejęcia, a według 
                cen z dnia wydania orzeczenia o zwrocie.
              2. Związki zawodowe i organizacje społeczne, którym 
                przekazano, podlegające zwrotowi na podstawie przepisu
                art. 3 ust. 1, środki finansowe w walucie polskiej, 
                obowiązane są do zwrotu tych środków z odsetkami wynikającymi
                ze stopy procentowej ustalanej przez Narodowy
                Bank Polski dla oprocentowania kredytu refinansowego,
                naliczonymi za okres od dnia 1 lutego 1991 r. 
                do dnia wydania orzeczenia o zwrocie.
              3. Związki zawodowe i organizacje społeczne, którym 
                przekazano, podlegające zwrotowi na podstawie przepisu
                art. 3 ust. 2, środki finansowe w walucie obcej, obowiązane
                są do zwrotu tych środków po naliczeniu odsetek
                w wysokości 3 % w skali rocznej, liczonych od dnia 
                1 lutego 1991 r. do dnia wydania orzeczenia o zwrocie. 
              4. Różnice pomiędzy kwotami należnymi podmiotom 
                uprawnionym na podstawie przepisu art. 2 ust. 3 i 3a 
                oraz art. 3 a kwotami, które związki zawodowe i organizacje
                społeczne są obowiązane zwrócić na podstawie 
                odpowiednio ust. 1-3, wypłaca Skarb Państwa.
              5. Skarb Państwa obowiązany jest do wyrównania nadpłaty, 
                jeżeli organizacje zobowiązane do zwrotu wypłaciły organizacjom
                uprawnionym do jego uzyskania kwoty wyższe
                od wynikających z przepisów ust. 1-3. 
              6. W sprawach, o których mowa w ust. 4 i 5, w imieniu 
                Skarbu Państwa występują wojewodowie właściwi ze 
                względu na siedzibę organizacji uprawnionej do uzyskania
                zwrotu majątku lub środków finansowych.
       Art. 3{2}. 1. Różnica i nadpłata, o których mowa odpowiednio w art. 
                3{1} ust. 4 i 5, są kompensowane w formie:
                 1) przeniesienia praw do składników majątkowych stanowiących
                   własność Skarbu Państwa albo przeniesienia
                   - w porozumieniu z właściwym organem gminy
                   - praw do składników majątkowych stanowiących 
                   własność komunalną, za którą odpłatność pokryje 
                   Skarb Państwa,
                 2) przeniesienia praw do składników majątku restrukturyzowanych
                   bądź prywatyzowanych przedsiębiorstw
                   państwowych (mienie zbędne) - za zgodą 
                   uprawnionego związku zawodowego lub organizacji 
                   społecznej,
                 3) nieodpłatnego nabycia - za zgodą Rady Ministrów - 
                   akcji jednoosobowych spółek Skarbu Państwa oraz 
                   akcji spółek, w których udział Skarbu Państwa wynosi
                   ponad 50%, z pominięciem trybu publicznego,
                 4) obligacji Skarbu Państwa.
              2. Przepisy ust. 1, a także art. 2 ust. 4 stosuje się do zobowiązań
                Skarbu Państwa z tytułu odpowiednio różnicy, 
                wyrównania nadpłaty lub odszkodowania, jeżeli ich wartość
                przekracza 10 000 złotych wobec zakładowej organizacji
                związkowej oraz 100 000 złotych wobec organizacji
                związkowych szczebla ponadzakładowego i organizacji
                społecznych, w stosunku do nadwyżki ponad tę 
                kwotę.
              3. Rada Ministrów określi, w drodze rozporządzenia, w porozumieniu
                z Ogólnopolskim Porozumieniem Związków 
                Zawodowych i Niezależnym Samorządnym Związkiem 
                Zawodowym "Solidarność", szczegółowe zasady i tryb 
                regulowania zobowiązań Skarbu Państwa, o których 
                mowa w art. 3{1} ust. 4 i 5.
          Art. 3{3}. Za okres od dnia wydania przez Społeczną Komisję 
                Rewindykacyjną orzeczenia o zwrocie majątku do dnia 
                jego wykonania nalicza się odsetki ustawowe. Przepisy 
                art. 3{1 }ust. 4 i 5 stosuje się odpowiednio.";
 4) w art. 7 po ust. 3 dodaje się ust. 4 w brzmieniu:
      "4. W sprawach rozpatrywanych ponownie przez Komisję w wyniku 
         uchylenia orzeczenia przez Naczelny Sąd Administracyjny Komisja 
         nie może wydać orzeczenia mniej korzystnego dla strony skarżącej 
         niż orzeczenie uchylone, chyba że skargę wnosił również inny 
         uczestnik postępowania.";
 5) w art. 10:
    a) dotychczasowa treść otrzymuje oznaczenie ust. 1,
    b) dodaje się ust. 2 w brzmieniu:
      "2. Nie uwzględnia się upływu terminu, o którym mowa w ust. 1, jeżeli 
         w wyniku postępowania wszczętego na podstawie wniosku złożonego
         w tym terminie okaże się, że zobowiązany do zwrotu jest inny
         podmiot niż wskazany we wniosku i wnioskodawca zażąda 
         zwrotu majątku od tego podmiotu.".
 
                                Art. 2.
Jeżeli przed wejściem w życie ustawy, o której mowa w art. 1, organ państwowy
lub państwowa jednostka organizacyjna zwróciły równowartość majątku bez 
jej waloryzacji, mają do niego zastosowanie przepisy ustawy, o której mowa w 
art. 1, z wyłączeniem art. 2 ust. 3a oraz art. 3 ust. 3.
                                Art. 3.
W zakresie uregulowanym niniejszą ustawą i nie objętym orzeczeniem Społecznej
Komisji Rewindykacyjnej, na wniosek strony wszczyna się postępowanie.
                                Art. 4.
Sprawy o zwrot majątku, wszczęte, a nie zakończone przed dniem wejścia w 
życie niniejszej ustawy, podlegają jej przepisom.
                                Art. 5.
Minister Pracy i Polityki Socjalnej ogłosi w Dzienniku Ustaw Rzeczypospolitej 
Polskiej jednolity tekst ustawy z dnia 25 października 1990 r. o zwrocie majątku
utraconego przez związki zawodowe i organizacje społeczne w wyniku 
wprowadzenia stanu wojennego z uwzględnieniem zmian wynikających z przepisów
ogłoszonych przed dniem wydania jednolitego tekstu.
                                Art. 6.
W ustawie z dnia 23 maja 1991 r. o związkach zawodowych (Dz.U. Nr 55, poz. 
234, z 1994 r. Nr 43, poz. 163 oraz z 1996 r. Nr 1, poz. 2 i Nr 24, poz. 110) w 
art. 45 wprowadza się następujące zmiany:
 1) ust. 1 otrzymuje brzmienie:
      "1. Nieruchomości Zrzeszenia Związków Zawodowych wraz z ich wyposażeniem,
         przekazane na zasadach i w trybie określonych w 
         przepisach wydanych na podstawie art. 61 ust. 2 ustawy, o której 
         mowa w art. 48 ust. 1 niniejszej ustawy, podlegają podziałowi, w 
         równych częściach, pomiędzy Niezależny Samorządny Związek 
         Zawodowy "Solidarność" i Ogólnopolskie Porozumienie Związków 
         Zawodowych.",
 2) ust. 3 i 4 otrzymują brzmienie:
      "3. Minister Pracy i Polityki Socjalnej, w terminie do dnia 30 czerwca 
         1997 r., w oparciu o inwentaryzację nieruchomości, o których 
         mowa w ust. 1, określi w drodze rozporządzenia wykazy nieruchomości,
         które od dnia wejścia w życie rozporządzenia stanowić 
         będą wyłączną własność Niezależnego Samorządnego Związku 
         Zawodowego "Solidarność" lub Ogólnopolskiego Porozumienia 
         Związków Zawodowych; wykazy te stanowić będą podstawę do 
         ujawnienia prawa własności w księgach wieczystych.
       4. Minister Pracy i Polityki Socjalnej w rozporządzeniu, o którym 
         mowa w ust. 3, określi ponadto szczegółowe zasady i tryb:
          1) przeniesienia praw do nieruchomości podlegających podziałowi,
             o którym mowa w ust. 1,
          2) rozliczeń związanych z tym podziałem, jeżeli wartość poszczególnych
             nieruchomości nie pozwoli na równy ich podział.",
 3) dodaje się ust. 5-7 w brzmieniu:
      "5. Inwentaryzację, o której mowa w ust. 3, przeprowadzi komisja powołana
         przez Ministra Pracy i Polityki Socjalnej.
       6. Minister Pracy i Polityki Socjalnej dokona, w drodze decyzji, rozliczeń,
         o których mowa w ust. 4 pkt 2.
       7. Rozporządzenie, o którym mowa w ust. 3 i 4, Minister Pracy i Polityki
         Socjalnej wyda po zasięgnięciu, w trybie określonym w art. 
         19 ust. 2, opinii Niezależnego Samorządnego Związku Zawodowego
         "Solidarność" i Ogólnopolskiego Porozumienia Związków 
         Zawodowych.".
 
                                Art. 7.
Ustawa wchodzi w życie po upływie 30 dni od dnia ogłoszenia.
              
              
