



Dz.U. z 2001 r. Nr 98, poz. 1067
                                       
                                       
                                       
                                       
                                    USTAWA
                            z  dnia 6 lipca 2001 r.
                                       
        o ustanowieniu programu wieloletniego "Program dla Odry - 2006"
                                       
                                    Art. 1.
1. Ustanawia się wieloletni "Program dla Odry - 2006", zwany dalej
  "Programem",
  obejmujący swym zakresem modernizację Odrzańskiego Systemu Wodnego.
2. Program jest programem wieloletnim w rozumieniu art. 80 ustawy z dnia 26
  listopada 1998 r. o finansach publicznych (Dz.U. Nr 155, poz. 1014, z 1999 r.
  Nr 38, poz. 360, Nr 49, poz. 485, Nr 70, poz. 778 i Nr 110, poz. 1255, z 2000
  r. Nr 6, poz. 69, Nr 12, poz. 136, Nr 48, poz. 550, Nr 95, poz. 1041, Nr 119,
  poz. 1251 i Nr 122, poz. 1315 oraz z 2001 r. Nr 45, poz. 497 i Nr 46, poz.
  499) i jest  realizowany w latach 2002-2016.
                                       
                                    Art. 2.
W ramach Programu podejmuje się zadania dotyczące:
   1) zbudowania systemu biernego i czynnego zabezpieczenia
     przeciwpowodziowego,
   2) ochrony środowiska przyrodniczego i czystości wód,
   3) usunięcia szkód powodziowych,
   4) prewencyjnego zagospodarowania przestrzennego oraz renaturyzacji
     ekosystemów,
   5) zwiększenia lesistości,
   6) utrzymania i rozwoju żeglugi śródlądowej,
   7) energetycznego wykorzystania rzek.
                                       
                                    Art. 3.
Program jest realizowany przez Radę Ministrów.
                                       
                                    Art. 4.
1. Rada Ministrów ustanawia Pełnomocnika Rządu do Spraw "Programu dla Odry 2006"
zwanego dalej "Pełnomocnikiem".
2. Pełnomocnika powołuje i odwołuje Prezes Rady Ministrów na wniosek ministrów
  właściwych do spraw gospodarki wodnej i środowiska.
3. Rada Ministrów określi, w drodze rozporządzenia, zakres udzielonych
  Pełnomocnikowi upoważnień, sposób sprawowania nadzoru nad jego działalnością
  oraz sposób zapewnienia Pełnomocnikowi obsługi merytorycznej, organizacyjnoprawnej,
technicznej i kancelaryjno-biurowej, wraz ze wskazaniem sposobu
  finansowania jego działalności.
                                       
                                    Art. 5.
1. Tworzy się Komitet Sterujący "Programu dla Odry - 2006", zwany dalej "Komitetem",
jako organ opiniodawczo-doradczy Rady Ministrów.
2. W skład Komitetu wchodzą:
   1) Pełnomocnik jako Przewodniczący,
   2) po jednym przedstawicielu ministrów właściwych do spraw: gospodarki
     wodnej, finansów publicznych, administracji publicznej, rozwoju wsi,
     rozwoju regionalnego, gospodarki, transportu, gospodarki morskiej i
     środowiska,
   3) przedstawiciel Komitetu Integracji Europejskiej,
   4) po jednym przedstawicielu wojewodów i zarządów województw: śląskiego,
     opolskiego, dolnośląskiego, kujawsko-pomorskiego, lubuskiego, łódzkiego,
     wielkopolskiego, zachodniopomorskiego,
   5) trzej przedstawiciele nauki reprezentujący dziedziny ekologii, gospodarki
     wodnej i ochrony wód,
   6) trzej przedstawiciele organizacji ekologicznych wybrani spośród
     kandydatów zgłoszonych przez te organizacje.
3. Pracami Komitetu kieruje Prezydium, w skład którego wchodzi Przewodniczący
  oraz dwóch członków Komitetu powoływanych przez Prezesa Rady Ministrów.
4. Do zadań Komitetu należy:
   1) ustalanie kierunków realizacji zadań,
   2) inicjowanie działalności związanej z realizacją zadań Programu,
   3) ocenianie stanu prac oraz wyznaczanie kierunków ich realizacji,
   4) opiniowanie i inicjowanie aktów prawnych związanych z realizacją zadań
     Programu,
   5) prowadzenie konsultacji społecznych przy realizacji Programu oraz
     poszczególnych inwestycji przewidzianych w Programie.
5. Komitet działa na podstawie uchwalonego przez siebie regulaminu pracy
  zatwierdzonego przez Prezesa Rady Ministrów.
                                       
                                    Art. 6.
Łączne nakłady na finansowanie Programu w całym okresie jego realizacji nie
mogą przekroczyć kwoty 9 048 960 386 zł, w tym 5 561 591 582 zł z budżetu
państwa, ustalonej w cenach zadań z roku 2001 i przeliczanej na ceny z roku
realizacji zadań.
                                       
                                    Art. 7.
Planowane  nakłady w poszczególnych latach na realizację zadań, o których mowa
w art. 2, oraz planowaną strukturę środków finansowych w realizacji zadań
inwestycyjnych określają odpowiednio załączniki nr 1-4.
                                       
                                    Art. 8.
Rada Ministrów przedstawia Sejmowi, nie później niż do dnia 31 marca, roczną
informację o realizacji zadań wynikających z Programu.
                                       
                                    Art. 9.
Ustawa wchodzi w życie po upływie 14 dni od dnia ogłoszenia.
