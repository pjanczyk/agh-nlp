


Tekst ustawy przyjęty przez Senat bez poprawek
 
 
USTAWA
z dnia 26 stycznia 2018 r.
o
zmianie ustawy o Instytucie Pamięci Narodowej – Komisji Ścigania Zbrodni
przeciwko Narodowi Polskiemu, ustawy o grobach i cmentarzach wojennych, ustawy
o muzeach oraz ustawy o odpowiedzialności podmiotów zbiorowych za czyny
zabronione pod groźbą kary 
Art. 1. W ustawie z dnia 18
grudnia 1998 r. o Instytucie Pamięci Narodowej – Komisji Ścigania Zbrodni
przeciwko Narodowi Polskiemu (Dz. U. z 2016 r. poz. 1575 oraz z 2018 r. poz. 5)
wprowadza się następujące zmiany:
1)     w
art. 1:
a)     w pkt 1 lit. a otrzymuje
brzmienie:
„a)   popełnionych na osobach
narodowości polskiej lub obywatelach polskich innych narodowości w okresie od
dnia 8 listopada 1917 r. do dnia 31 lipca 1990 r.:
–     zbrodni
nazistowskich,
–     zbrodni
komunistycznych,
–     zbrodni
ukraińskich nacjonalistów i członków ukraińskich formacji kolaborujących z
Trzecią Rzeszą Niemiecką,
–     innych
przestępstw stanowiących zbrodnie przeciwko pokojowi, ludzkości lub zbrodnie
wojenne,”,
b)    po pkt 2 dodaje się pkt 2a w
brzmieniu:
„2a)  ochronę dobrego imienia
Rzeczypospolitej Polskiej i Narodu Polskiego;”;
2)     po art. 2 dodaje się art. 2a w
brzmieniu:
„Art. 2a. Zbrodniami ukraińskich
nacjonalistów i członków ukraińskich formacji kolaborujących z Trzecią Rzeszą
Niemiecką, w rozumieniu ustawy, są czyny popełnione przez ukraińskich nacjonalistów
w latach 1925–1950, polegające na stosowaniu przemocy, terroru lub innych form
naruszania praw człowieka wobec jednostek lub grup ludności. Zbrodnią
ukraińskich nacjonalistów i członków ukraińskich formacji kolaborujących z
Trzecią Rzeszą Niemiecką jest również udział w eksterminacji ludności
żydowskiej oraz ludobójstwie na obywatelach II Rzeczypospolitej na terenach Wołynia i Małopolski Wschodniej.”;
3)    
art. 45a otrzymuje brzmienie:
„Art. 45a. Prokurator oddziałowej
komisji wszczyna śledztwa w sprawach o przestępstwa określone w art.
54–55a.”;
4)     uchyla się art. 53n;
5)    
po rozdziale 6b dodaje się rozdział 6c w brzmieniu:
„Rozdział 6c
Ochrona
dobrego imienia Rzeczypospolitej Polskiej i Narodu Polskiego
Art. 53o. Do ochrony dobrego imienia
Rzeczypospolitej Polskiej i Narodu Polskiego odpowiednie zastosowanie mają
przepisy ustawy z dnia 23 kwietnia 1964 r. – Kodeks cywilny (Dz. U. z 2017 r.
poz. 459, 933 i 1132) o ochronie dóbr osobistych. Powództwo o ochronę dobrego
imienia Rzeczypospolitej Polskiej lub Narodu Polskiego może wytoczyć
organizacja pozarządowa w zakresie swoich zadań statutowych. Odszkodowanie lub
zadośćuczynienie przysługują Skarbowi Państwa.
Art. 53p. Powództwo o ochronę dobrego
imienia Rzeczypospolitej Polskiej lub Narodu Polskiego może wytoczyć również
Instytut Pamięci Narodowej. W sprawach tych Instytut Pamięci Narodowej ma
zdolność sądową.
Art. 53q. Przepisy art. 53o i art. 53p
mają zastosowanie niezależnie od tego, jakie prawo jest właściwe.”;
6)    
po art. 55 dodaje się art. 55a i art. 55b w brzmieniu:
„Art. 55a. 1. Kto publicznie i wbrew
faktom przypisuje Narodowi Polskiemu lub Państwu Polskiemu odpowiedzialność lub
współodpowiedzialność za popełnione przez III Rzeszę Niemiecką zbrodnie nazistowskie
określone w art. 6 Karty Międzynarodowego Trybunału Wojskowego załączonej do
Porozumienia międzynarodowego w przedmiocie ścigania i karania głównych
przestępców wojennych Osi Europejskiej, podpisanego w Londynie dnia 8 sierpnia
1945 r. (Dz. U. z 1947 r. poz. 367), lub za inne przestępstwa stanowiące
zbrodnie przeciwko pokojowi, ludzkości lub zbrodnie wojenne lub w inny sposób
rażąco pomniejsza odpowiedzialność rzeczywistych sprawców tych zbrodni, podlega
grzywnie lub karze pozbawienia wolności do lat 3. Wyrok jest podawany do
publicznej wiadomości.
2. Jeżeli sprawca czynu określonego w
ust. 1 działa nieumyślnie, podlega grzywnie lub karze ograniczenia wolności.
3. Nie popełnia przestępstwa sprawca
czynu zabronionego określonego w ust. 1 i 2, jeżeli dopuścił się tego czynu w
ramach działalności artystycznej lub naukowej.
Art. 55b. Niezależnie od przepisów
obowiązujących w miejscu popełnienia czynu zabronionego niniejszą ustawę
stosuje się do obywatela polskiego oraz cudzoziemca w razie popełnienia
przestępstw, o których mowa w art. 55 i art. 55a.”.
Art. 2. W ustawie z dnia 28
marca 1933 r. o grobach i cmentarzach wojennych (Dz. U. z 2017 r. poz. 681) w
art. 6 po ust. 4b dodaje się ust. 4c–4o w brzmieniu:
„4c. Podmioty, o których mowa w ust. 4 i
4b, mogą ubiegać się o udzielenie dotacji celowej z budżetu państwa na
dofinansowanie zadań związanych z opieką nad grobami i cmentarzami
wojennymi.
4d.
Dotacja na dofinansowanie zadań związanych z opieką nad grobami i cmentarzami
wojennymi może obejmować nakłady konieczne na:
1)     wykonywanie
czynności związanych z poszukiwaniem, budową, remontem, przeniesieniem i
utrzymaniem grobów i cmentarzy wojennych;
2)     niezbędne
czynności dodatkowe prowadzące do realizacji celów, o których mowa w pkt 1;
3)     prowadzenie
badań naukowych, ekshumacji i badań archeologicznych związanych z grobami i
cmentarzami wojennymi.
4e. Dotacja może być udzielona w
wysokości do 50% nakładów koniecznych na wykonanie zadań, o których mowa w ust.
4d.
4f. Jeżeli grób lub cmentarz wojenny ma
wyjątkową wartość historyczną, w szczególności potwierdzoną objęciem go
jedną z form ochrony wskazanych w art. 7 ustawy z dnia 23 lipca 2003 r. o
ochronie zabytków i opiece nad zabytkami (Dz. U. z 2017 r. poz. 2187 oraz z
2018 r. poz. 10), dotacja może być udzielona w wysokości do 100% nakładów
koniecznych na wykonanie zadań, o których mowa w ust. 4d.
4g. Jeżeli z uwagi na stan zachowania
grobu lub cmentarza wojennego wymagane jest niezwłoczne podjęcie zadań, o
których mowa w ust. 4d, dotacja może być udzielona w wysokości do 100% nakładów
koniecznych na wykonanie tych zadań.
4h. Minister właściwy do spraw kultury i
ochrony dziedzictwa narodowego, po zasięgnięciu opinii właściwego miejscowo
wojewody, może udzielić dotacji podmiotom, o których mowa w ust. 4 i 4b, na ich
wniosek. Wojewoda wyraża opinię w terminie 30 dni od dnia otrzymania pisma
ministra właściwego do spraw kultury i ochrony dziedzictwa narodowego, w którym
zwraca się on o wyrażenie opinii.
4i.
Wniosek o udzielenie dotacji zawiera w szczególności:
1)     imię,
nazwisko, miejsce zamieszkania i adres wnioskodawcy lub nazwę, siedzibę
i adres jednostki organizacyjnej będącej wnioskodawcą;
2)     określenie
organu, u którego wnioskodawca ubiega się o udzielenie dotacji;
3)     wskazanie
rodzaju zadania i wskazanie grobu lub cmentarza wojennego, którego dotyczy
wniosek, wraz z danymi adresowymi, o ile dane te można ustalić;
4)     określenie
wysokości dotacji, o którą ubiega się wnioskodawca;
5)     harmonogram
wykonania zadania;
6)     oświadczenie
wnioskodawcy o dysponowaniu zasobami rzeczowymi i kadrowymi zapewniającymi
prawidłowe wykonanie zadania;
7)     kosztorys
całkowitych kosztów wykonania zadania.
4j. Dotacji udziela się na podstawie
umowy zawartej przez ministra właściwego do spraw kultury i ochrony dziedzictwa
narodowego z podmiotami, o których mowa w ust. 4 i 4b.
4k.
Umowa o udzielenie dotacji na dofinansowanie zadań, które zostaną wykonane w
roku złożenia wniosku o udzielenie dotacji lub w roku następującym po roku
złożenia tego wniosku, zawiera:
1)     określenie
zakresu planowanego zadania i terminu jego wykonania;
2)     wskazanie
grobu lub cmentarza wojennego, którego dotyczy umowa;
3)     określenie
wysokości udzielonej dotacji oraz terminu i trybu jej płatności;
4)     określenie
trybu kontroli wykonania umowy;
5)     określenie
sposobu rozliczenia dotacji;
6)     określenie
warunków i sposobu zwrotu niewykorzystanej dotacji albo dotacji wykorzystanej
niezgodnie z przeznaczeniem.
4l.
Umowa o udzielenie dotacji na dofinansowanie zadań wykonanych w okresie 3 lat
poprzedzających rok złożenia wniosku zawiera:
1)     określenie
zakresu wykonanych zadań i terminu ich wykonania;
2)     wskazanie
grobu lub cmentarza wojennego, którego dotyczy umowa;
3)     określenie
wysokości dotacji oraz terminu jej płatności;
4)     określenie
trybu kontroli wykonania umowy;
5)     określenie
sposobu rozliczenia dotacji.
4m. Dotacja może być udzielona na
dofinansowanie nakładów koniecznych na zadania związane z opieką nad grobami i
cmentarzami wojennymi, które zostaną wykonane w roku złożenia wniosku o
udzielenie dotacji lub w roku następującym po roku złożenia tego wniosku.
4n. Wniosek o udzielenie dotacji
rozpatruje się w terminie 3 miesięcy od dnia jego otrzymania. Przy
rozpatrywaniu wniosku o udzielenie dotacji nie mają zastosowania przepisy
ustawy z dnia 14 czerwca 1960 r. – Kodeks postępowania administracyjnego (Dz.
U. z 2017 r. poz. 1257 oraz z 2018 r. poz. 149).
4o. Dochodzenie przez ministra
właściwego do spraw kultury i ochrony dziedzictwa narodowego należności wraz z
odsetkami w wysokości określonej jak dla zaległości podatkowych z tytułu
niewykorzystania lub wykorzystania niezgodnie z przeznaczeniem udzielonej
dotacji następuje w trybie przepisów o postępowaniu egzekucyjnym w administracji.”.
Art. 3. W ustawie z dnia 21
listopada 1996 r. o muzeach (Dz. U. z 2017 r. poz. 972 i 1086) po art. 6a
dodaje się art. 6b w brzmieniu:
„Art. 6b. 1. Osobie fizycznej, osobie
prawnej i jednostce organizacyjnej nieposiadającej osobowości prawnej
zasłużonym dla idei pamięci narodowej nadaje się medal „Opiekun Miejsc Pamięci
Narodowej”, zwany dalej „medalem”.
2. Medal nadaje minister właściwy do
spraw kultury i ochrony dziedzictwa narodowego z własnej inicjatywy albo na
wniosek Prezesa Instytutu Pamięci Narodowej – Komisji Ścigania Zbrodni
przeciwko Narodowi Polskiemu, organizacji społecznej lub innej jednostki
organizacyjnej, zajmujących się upamiętnianiem i opieką nad miejscami pamięci
narodowej.
3.
Wniosek o nadanie medalu zawiera w szczególności następujące dane podmiotu,
którego dotyczy:
1)     imię,
nazwisko, imię ojca, datę i miejsce urodzenia, wykształcenie oraz miejsce
zamieszkania osoby fizycznej albo
2)     nazwę,
siedzibę, adres osoby prawnej albo jednostki organizacyjnej nieposiadającej osobowości
prawnej.
4. Podmiot, któremu nadano medal,
otrzymuje odznakę medalu oraz legitymację potwierdzającą jego nadanie.
5. Duplikat legitymacji potwierdzającej
nadanie medalu wydaje się nieodpłatnie w przypadku jej zniszczenia lub
utraty.
6.
Minister właściwy do spraw kultury i ochrony dziedzictwa narodowego określi, w
drodze rozporządzenia:
1)     wzór wniosku
o nadanie medalu,
2)     tryb
postępowania w sprawach o nadanie medalu, okoliczności wręczania odznaki medalu
oraz legitymacji potwierdzającej nadanie medalu,
3)     sposób
noszenia i przechowywania odznaki medalu,
4)     tryb i sposób
wydawania duplikatu legitymacji potwierdzającej nadanie medalu,
5)    
wzory odznaki medalu oraz legitymacji potwierdzającej nadanie medalu
– uwzględniając konieczność
zapewnienia sprawności postępowania w sprawach o nadanie medalu oraz
godnego i uroczystego uhonorowania osób oraz jednostek organizacyjnych, którym
jest nadawany medal.”.
Art. 4. W ustawie z dnia 28
października 2002 r. o odpowiedzialności podmiotów zbiorowych za czyny
zabronione pod groźbą kary (Dz. U. z 2016 r. poz. 1541 oraz z 2017 r. poz. 724
i 933) w art. 16 w ust. 1 po pkt 9a dodaje się pkt 9b w brzmieniu:
„9b) określone w art. 55 i art. 55a
ustawy z dnia 18 grudnia 1998 r. o Instytucie Pamięci Narodowej – Komisji
Ścigania Zbrodni przeciwko Narodowi Polskiemu (Dz. U. z 2016 r. poz. 1575
oraz z 2018 r. poz. 5 i …);”.
Art. 5. Ustawa
wchodzi w życie po upływie 14 dni od dnia ogłoszenia, z wyjątkiem art. 1 pkt 4 oraz
art. 3, które wchodzą w życie po upływie 3 miesięcy od dnia ogłoszenia.
 
 
                                                                                              
MARSZAŁEK SEJMU
 
 
 
                                                                                              
/ – / Marek Kuchciński
 
 
