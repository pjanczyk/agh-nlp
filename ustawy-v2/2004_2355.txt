



        Tekst ustawy przekazany do Senatu zgodnie z art. 48 regulaminu Sejmu
                      (niezakończony proces legislacyjny)                                                                                 
                                        
                                        
                                        
                                     USTAWA
                             z dnia 6 lipca 2001 r.
                                        
     o  nabywaniu byłych mieszkań zakładowych przez ich aktualnych najemców
                         oraz o zmianie niektórych ustaw
                                        
                                        
                                     Art. 1.
1. Ustawa reguluje zasady i tryb zbywania oraz nabywania mieszkań, które po
  dniu 5 grudnia 1990 r. w procesach likwidacji, zbywania, prywatyzacji i
  upadłości przedsiębiorstw państwowych przestały być mieszkaniami zakładowymi.
2. Zbywanie mieszkań, o których mowa w ust. 1, odbywa się w trybie
  wywłaszczenia nieruchomości na rzecz Skarbu Państwa, którą stanowi mieszkanie
  wraz z przynależnościami, poprzez odjęcie za odszkodowaniem własności tej
  nieruchomości aktualnemu właścicielowi, o którym mowa w art. 2 pkt 1, o ile
  uprzednio został złożony wniosek osoby uprawnionej o nabycie tego mieszkania.
3. Nabywanie mieszkań, o których mowa w ust. 1, odbywa się w trybie sprzedaży
  osobie uprawnionej nieruchomości, której właścicielem jest Skarb Państwa z
  zastosowaniem obniżek, o których mowa w art. 10, przez starostę wykonującego
  zadania z zakresu administracji rządowej.
                                        
                                     Art. 2.
Ilekroć w ustawie jest mowa o:
1) aktualnym właścicielu - należy przez to rozumieć:
   a) osobę prawną lub osobę fizyczną, która w dniu wejścia w życie ustawy jest
     właścicielem mieszkania, które po dniu 5 grudnia 1990 r. w procesach
     likwidacji, zbywania, komercjalizacji, prywatyzacji i upadłości
     przedsiębiorstw państwowych przestały być mieszkaniami zakładowymi, a
     nigdy osoba ta nie była najemcą tego mieszkania lub też nie zajmowała go
     na mocy decyzji administracyjnej,
   b) osobę prawną lub fizyczną, która w dniu wejścia w życie ustawy jest
     właścicielem mieszkania, które przed dniem 5 grudnia 1990 r. było
     mieszkaniem zakładowym a nigdy osoba ta nie była najemcą tego mieszkania
     lub też nie zajmowała go na mocy decyzji administracyjnej,
2) osobie uprawnionej - należy przez to rozumieć:
   a) osobę, która zajmuje mieszkanie, o którym mowa w art. 1, na podstawie
     umowy najmu lub administracyjnej decyzji o przydziale, o ile nie otrzymała
     ona pisemnej propozycji nabycia mieszkania przed jego zbyciem przez
     przedsiębiorstwo państwowe, państwową osobę prawną, państwową jednostkę
     organizacyjną, spółkę Skarbu Państwa lub spółkę prawa handlowego, w którym
     Skarb Państwa jest podmiotem dominującym,
   b) osobę bliską osobie fizycznej, o której mowa w lit. a), której
     przysługuje wstąpienie w stosunek najmu mieszkania na podstawie przepisów
     ustawy z dnia 2 lipca 1994 r o najmie lokali mieszkalnych i dodatkach
     mieszkaniowych (Dz.U. z 1998 r. Nr 120, poz. 787, Nr 162, poz. 1119, z
     1999 r. Nr 111, poz. 1281, z 2000 r. Nr 3, poz. 46, Nr 5, poz. 67, Nr 83,
     poz. 946, Nr 88, poz. 988, Nr 95, poz. 1041 i Nr 122, poz. 1317 oraz z
     2001 r. Nr 4, poz. 27 i Nr 32, poz. 386),
3) byłe mieszkanie zakładowe - należy przez to rozumieć lokal w rozumieniu
  przepisów ustawy z dnia 24 czerwca 1994 r. o własności lokali (Dz.U. z 2000
  r. Nr 80, poz. 903) lub jednorodzinny budynek mieszkalny, który był
  własnością przedsiębiorstw państwowych, państwowych osób prawnych,
  państwowych jednostek organizacyjnych posiadających osobowość prawną, spółek
  handlowych Skarbu Pastwa lub  spółek handlowych Skarbu Państwa, w których
  Skarb Państwa był podmiotem dominującym a po dniu wejścia w życie ustawy
  stanowi własność spółek prawa handlowego, w których Skarb Państwa nie jest
  podmiotem dominującym, niepaństwowych osób prawnych, samorządowych jednostek
  organizacyjnych, osób fizycznych, które nie były ich najemcami ani nie
  zajmowały tego mieszkania lub budynku na podstawie decyzji administracyjnej o
  przydziale.
                                        
                                     Art. 3.
1. Wywłaszczenie na rzecz Skarbu Państwa nieruchomości, którą jest byłe
  mieszkanie zakładowe będące własnością aktualnego właściciela, w celu
  wyrównania szans najemcom byłych mieszkań zakładowych, w stosunku do najemców
  mieszkań zakładowych, do których mają zastosowanie przepisy ustawy z dnia
  15 grudnia 2000 r. o zasadach zbywania mieszkań będących własnością
  przedsiębiorstw państwowych, niektórych spółek handlowych z udziałem Skarbu
  Państwa, państwowych osób prawnych oraz niektórych mieszkań będących
  własnością Skarbu Państwa (Dz.U. z 2001 r. Nr 4, poz. 24),  uważa się za cel
  publiczny.
2. Do procedur wywłaszczenia nieruchomości w zakresie nie uregulowanym ustawą
  stosuje się przepisy ustawy z dnia 21 sierpnia 1997 r. o gospodarce
  nieruchomościami (Dz.U. z 2000 r. Nr 46, poz. 543).
                                        
                                     Art. 4.
1. Z dniem wejścia w życie ustawy byłe mieszkanie zakładowe wraz ze związaną z
  nim nieruchomością gruntową nie może zostać zbyte przez jego właściciela.
2. Z dniem wejścia w życie ustawy zbycie byłego mieszkania zakładowego lub
  zaciągnięcie na nim zobowiązań przez jego aktualnego właściciela, który nigdy
  nie był jego najemcą jako pracownik przedsiębiorstwa państwowego, państwowej
  osoby prawnej, państwowej jednostki organizacyjnej, lub spółki Skarbu
  Państwa, jest nieważne z mocy prawa.
                                        
                                     Art. 5.
1. Osoba uprawniona, w okresie  dwóch lat od dnia wejścia w życie ustawy, może
  złożyć wniosek o nabycie mieszkania lub budynku, którego jest najemcą lub
  zajmuje mieszkanie na podstawie administracyjnej decyzji o przydziale, wraz
  ze związaną z tym mieszkaniem lub budynkiem nieruchomością gruntową.
2. Wniosek, o którym mowa w ust. 1, osoba uprawniona składa do właściwego
  miejscowo  starosty.
3. Przy składaniu wniosku osoba uiszcza opłatę 10 zł.
4. Minister właściwy do spraw administracji publicznej określi nie później niż
  w terminie 30 dni od dnia wejścia w życie ustawy, w drodze rozporządzenia,
  wzór wniosku, o którym mowa w ust. 1, z uwzględnieniem:
   - siedziby i adresu starosty właściwego miejscowo dla miejsca zamieszkania
     osoby uprawnionej,
   - nazwiska i imienia osoby uprawnionej, o której mowa w art. 2 pkt 2,
   - danych, o których mowa w art. 6 ust. 2 pkt 1-4,
   - informacji o uiszczeniu opłaty, o której mowa w art. 5 ust. 3.
                                        
                                     Art. 6.
1. Starosta w ciągu 3 miesięcy od dnia złożenia wniosku, o którym mowa w art. 5
  ust. 1, wydaje decyzję o uprawnieniu do nabycia własności byłego mieszkania
  zakładowego przez osobę uprawnioną.
2. Decyzja, o której mowa w ust. 1, zawiera w szczególności:
   1) wskazanie miejsca położenia byłego mieszkania zakładowego oraz podanie
     jego danych adresowych,
   2) informację o powierzchni użytkowej byłego mieszkania zakładowego oraz
     liczbie izb wchodzących w jego skład,
   3) wskazanie pomieszczeń przynależnych do byłego mieszkania zakładowego z
     określeniem ich położenia i powierzchni użytkowej,
   4) informację o łącznej powierzchni użytkowej wszystkich mieszkań w
     budynkach wraz z pomieszczeniami do nich przynależnymi,
   5) pouczenie o konieczności sporządzenia dokumentów geodezyjnych niezbędnych
     do nabycia własności byłego mieszkania zakładowego,
   6) pouczenie o konieczności wniesienia opłaty z tytułu nabycia własności
     byłego mieszkania zakładowego.
                                     Art. 7.
Od decyzji starosty w sprawie uprawnienia do nabycia własności byłego mieszkania
zakładowego przysługuje odwołanie do wojewody.
                                        
                                     Art. 8.
1. W przypadku braku dokumentacji architektoniczno-budowlanej, zawierającej
  informacje, o których mowa w art. 6 ust. 2, starosta pozyskuje te informacje
  z pomiarów wykonanych na jego zlecenie przez osoby posiadające odpowiednie
  uprawnienia budowlane.
2. Osoby wykonujące pomiary, o których mowa w ust. 1, mają prawo wstępu do
  obiektów budowlanych związanych z wykonywanymi pracami.
3. Koszty opracowań geodezyjnych niezbędnych do nabycia własności byłego
  mieszkania zakładowego ponoszą osoby uprawnione.
                                     Art. 9.
1. Starosta na podstawie ostatecznej decyzji stwierdzającej uprawnienie do
  nabycia własności byłego mieszkania zakładowego, o której mowa w art. 6 ust.
  1, wydaje decyzję o wywłaszczeniu na rzecz Skarbu Państwa nieruchomości,
  którą stanowi byłe mieszkanie zakładowe, w terminie 30 dni od dnia, w którym
  decyzja stwierdzająca uprawnienie do nabycia własności byłego mieszkania
  zakładowego przez osobę uprawnioną stała się ostateczna.
2. W skład wywłaszczonej nieruchomości wchodzi byłe mieszkanie zakładowe wraz z
  udziałem w nieruchomości wspólnej w rozumieniu ustawy o własności lokali albo
  związaną z nim odpowiednią częścią nieruchomości gruntowej.
                                        
                                    Art. 10.
1. Starosta dokonuje sprzedaży nieruchomości, o której mowa w art. 9 ust. 2,
  osobie uprawnionej po uprzednim pomniejszeniu określonej przez rzeczoznawcę
  majątkowego wartości nieruchomości o przysługującą tej osobie łączną sumę
  obniżek w wysokości:
   1) 6% - za każdy rok pracy w podmiotach, które były właścicielami byłego
     mieszkania zakładowego,
   2) 3% - za każdy rok najmu byłego mieszkania zakładowego
 przy czym łączna suma obniżek nie może przekraczać 95% ceny nieruchomości
  byłego mieszkania zakładowego.
2. Jeżeli starosta dokonuje sprzedaży byłego mieszkania zakładowego osobie, o
  której mowa w art. 2 pkt 2 lit. b), ustalając łączną sumę wysokości obniżek w
  cenie sprzedaży tego mieszkania, na jej wniosek, uwzględnia okresy pracy lub
  najmu osoby uprawnionej, o której mowa w ust. 2 pkt 2 lit. a), jeżeli jest
  korzystniejszy.
3. Jeżeli osobą uprawnioną jest:
   1) emeryt albo rencista,
   2) wdowa albo wdowiec,
   3) osoba samotnie wychowująca dziecko,
 cenę sprzedaży byłych mieszkań zakładowych (nieruchomości) pomniejsza się o
  95% jego wartości, w tym przypadku ulg obliczonych w sposób określony w ust.
  1, nie uwzględnia się.
                                        
                                    Art. 11.
1. Wpis do księgi wieczystej prawa własności następuje na podstawie decyzji o
  wywłaszczeniu, o której mowa w art. 9 ust. 1, oraz umowy sprzedaży, przez
  starostę osobie uprawnionej nieruchomości, o której mowa w art. 10.
2. Ustala się łączną opłatę stałą 200 zł za:
   1) założenie księgi wieczystej, jeżeli dana nieruchomość budowlana i
     gruntowa nie ma jeszcze założonej księgi wieczystej,
   2) wpis do księgi wieczystej prawa własności, o którym mowa w ust. 1.
                                        
                                    Art. 12.
Zobowiązania wynikające z ograniczonych praw rzeczowych na nieruchomościach, o
których mowa w art. 9 ust. 2, nie związane z utrzymaniem substancji
mieszkaniowej obciążają dotychczasowych właścicieli i nie przechodzą na ich
nabywcę z mocy tej ustawy.
                                    Art. 13.
1. Skarb Państwa wypłaci wywłaszczonemu aktualnemu właścicielowi nieruchomości
  mieszkalnych, budynkowych i gruntowych, które nabywane są w sposób określony
  w art. 3-11 odszkodowanie,  na podstawie wartości ustalonej na podstawie
  dokumentów nabycia tych nieruchomości przez ich aktualnego właściciela,
  zwaloryzowane poprzez zastosowanie średniorocznego wskaźnika cen towarów i
  usług konsumpcyjnych, ogółem ogłaszanego poprzez Prezesa Głównego Urzędu
  Statystycznego w Dzienniku Urzędowym Rzeczypospolitej Polskiej "Monitor
  Polski".
2. Minister właściwy do spraw Skarbu Państwa wypłaci w ciągu 6 miesięcy
  odszkodowanie, od dnia wydania decyzji, o której mowa w art. 9 ust. 1.
3. Rada Ministrów określi w drodze rozporządzenia tryb i sposób odszkodowania,
  o którym mowa w ust. 1 i ust. 2, uwzględniając wykorzystanie w tym celu akcji
  lub udziałów spółek Skarbu Państwa, swobodę wyboru przez zbywcę spółki,
  której akcje otrzyma.
4. Prezes Głównego Urzędu Statystycznego ogłosi w Dzienniku Urzędowym
  Rzeczypospolitej Polskiej "Monitor Polski", w terminie 14 dni od daty
  ogłoszenia ustawy, średnioroczne wskaźniki cen towarów i usług konsumpcyjnych
  ogółem w latach 1991-2000.
                                        
                                    Art. 14.
Osoby, które nabyły prawa majątkowe na mocy przepisów ustawy, zwalnia się z
podatku dochodowego od osób fizycznych z tego tytułu.
                                        
                                    Art. 15.
W ustawie z dnia 28 września 1991 r. o lasach (Dz.U. z 2000 r. Nr 56, poz. 679,
Nr 86, poz. 958 i Nr 120, poz. 1168) w art. 40a wprowadza się następujące
zmiany:
1) ust. 4 otrzymuje brzmienie:
     "4. Pracownicy i byli pracownicy Lasów Państwowych mający co najmniej
       trzyletni okres zatrudnienia w Lasach Państwowych, z wyjątkiem osób, z
       którymi stosunek pracy rozwiązany został bez wypowiedzenia z winy
       pracownika, posiadają pierwszeństwo nabycia lokali, których są najemcami
       i w których mieszkają. Cena sprzedaży lokalu podlega obniżeniu o 6% za
       każdy rok zatrudnienia w jednostkach organizacyjnych Lasów Państwowych
       jednak nie więcej niż o 95%, a spłata należności może zostać rozłożona
       najwyżej na 60 rat miesięcznych, przy oprocentowaniu nieprzekraczającym
       15% rocznie.";
2) w ust. 5 wyrazy "nie może przekraczać 90%" zastępuje się wyrazami "nie może
  przekraczać 95%";
3) w ust. 7 wyrazy "o 1%" zastępuje się wyrazami "o 3%".
                                    Art. 16.
W ustawie z dnia 22 czerwca 1995 r. o zakwaterowaniu Sił Zbrojnych
Rzeczypospolitej Polskiej (Dz.U. Nr 86, poz. 433, z 1996 r. Nr 106, poz. 496, z
1997 r. Nr 6, poz. 31, Nr 80, poz. 506 i Nr 106, poz. 678, z 1998 r. Nr 106,
poz. 668, z 1999 r. Nr 86, poz. 964 i Nr 93, poz. 1063, z 2000 r. Nr 6, poz. 70
i Nr 48, poz. 550 oraz z 2001 r. Nr 4, poz. 24) wprowadza się następujące
zmiany:
1) w art. 56 w ust. 1 w pkt 3 po wyrazach "o których mowa w pkt 12" dodaje się
  wyrazy "oraz śmierci żołnierza zawodowego emeryta lub rencisty wojskowego
  oraz innych osób zajmujących lokal mieszkalny";
2) w art. 58 dodaje się ust. 2b i 2c w brzmieniu:
     "2b. Jeśli osobą uprawnioną jest emeryt, rencista lub wdowa (wdowiec po
       niej), to korzysta on z obniżki 95% ceny.
     2c. Jeśli uprawniony skorzystał z obniżki 95% ceny, to nie może on już
       skorzystać z dodatkowej obniżki z żadnego innego tytułu.".
                                        
                                    Art. 17.
W ustawie z dnia 8 września 2000 r. o komercjalizacji, restrukturyzacji i
prywatyzacji Przedsiębiorstwa Państwowego Polskie Koleje Państwowe (Dz.U. Nr 84,
poz. 948) wprowadza się następujące zmiany:
1) w art. 44 ust. 2 pkt 1 po wyrazach "PKP i PKP SA" stawia się przecinek i
  skreśla się wyrazy "łącznie albo";
2) w art. 44 ust. 2 pkt 2 wyrazy "90%" zastępuje się wyrazami "95%";
3) w art. 44 dodaje się ust. 2a w brzmieniu:
   "2a. Jeżeli osobą uprawnioną jest emeryt, rencista lub wdowa (wdowiec po
     niej), to korzysta on z obniżki 95% ceny.".
                                        
                                    Art. 18.
W ustawie z dnia 15 grudnia 2000 r. o zasadach zbywania mieszkań zakładowych
będących własnością przedsiębiorstw państwowych (Dz.U. z 2001 r. Nr 4, poz. 24)
wprowadza się następujące zmiany:
1) w tytule ustawy po wyrazach "państwowych osób prawnych" dodaje się wyrazy
  "samorządowych osób prawnych";
2) w art. 1 w ust. 1 po wyrazach "państwowych osób prawnych" dodaje się wyrazy
  " , samorządowych osób prawnych";
3) w art. 2 w pkt 1:
   a) w lit. b) po wyrazie "Państwa" dodaje się wyrazy "był lub",
   b) lit. c) otrzymuje brzmienie:
     "c) inne państwowe osoby prawne,",
   c) dodaje się lit. d) i e) w brzmieniu:
     "d) państwowe jednostki organizacyjne nieposiadające osobowości prawnej, z
       wyłączeniem Państwowego Gospodarstwa Leśnego "Lasy Państwowe",
     e) samorządowe osoby prawne,";
4) w art. 4 ust. 1 otrzymuje brzmienie:
     "1. W stosunku do mieszkań, o których mowa w art. 1 osobie uprawnionej
       przysługuje roszczenie o nabycie mieszkania na zasadach preferencyjnych,
       o których mowa w art. 6.
     2. Sprawy z tytułów roszczeniowych rozpatrują sady rejonowe właściwe dla
       miejsca zamieszkania osoby zgłaszającej roszczenie. Postępowanie sadowe
       w tym zakresie jest wolne od kosztów sądowych.";
5) w art. 6 dodaje się ust. 4 w brzmieniu:
     "4. Jeśli osobą uprawnioną jest emeryt, rencista lub wdowa (wdowiec) po
       nim (po niej) cena nabycia mieszkania ustalona jest na 5% jego
       wartości.".
                                        
                                    Art. 19.
1. Rada gminy lub rada powiatu może podjąć uchwałę o przekazaniu części swojego
  mienia na rzecz swoich mieszkańców w celu ich uwłaszczenia.
2. Zasady i tryb uwłaszczenia, o którym mowa w ust. 1, określi rada gminy lub
  powiatu.
                                        
                                    Art. 20.
Ustawa wchodzi w życie po upływie 14 dni od dnia ogłoszenia.
