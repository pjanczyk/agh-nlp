



Dz.U. z 2004 r. Nr 281, poz. 2778
                                                                                
                                     U S T A W A
                               z dnia 3 grudnia 2004 r.
                                        
   o zmianie ustawy o ubezpieczeniach obowiązkowych, Ubezpieczeniowym Funduszu
          Gwarancyjnym i Polskim Biurze Ubezpieczycieli Komunikacyjnych
                                        
                                        
                                     Art. 1.
W ustawie z dnia 22 maja 2003 r. o ubezpieczeniach obowiązkowych,
Ubezpieczeniowym Funduszu Gwarancyjnym i Polskim Biurze Ubezpieczycieli
Komunikacyjnych (Dz.U. Nr 124, poz. 1152 oraz z 2004 r. Nr 26, poz. 225, Nr 96,
poz. 959 i Nr 141, poz. 1492) wprowadza się następujące zmiany:
1) w art. 9 ust. 2 otrzymuje brzmienie:
   "2. Umowa ubezpieczenia obowiązkowego odpowiedzialności cywilnej, o którym
     mowa w art. 4 pkt 1 i 2, obejmuje również szkody wyrządzone umyślnie lub w
     wyniku rażącego niedbalstwa ubezpieczającego lub osób, za które ponosi on
     odpowiedzialność.";
2) w art. 11:
   a) dotychczasową treść oznacza się jako ust. 1,
   b) dodaje się ust. 2 i 3 w brzmieniu:
     "2. Umowa ubezpieczenia obowiązkowego odpowiedzialności cywilnej, o którym
       mowa w art. 4 pkt 4, obejmuje również szkody wyrządzone w wyniku
       rażącego niedbalstwa ubezpieczonego lub osób, za które ponosi on
       odpowiedzialność.
     3. Zakładowi ubezpieczeń przysługuje prawo dochodzenia od ubezpieczonego
       lub osób, za które ponosi on odpowiedzialność, zwrotu wypłaconego z
       tytułu ubezpieczeń obowiązkowych, o których mowa w art. 4 pkt 4,
       odszkodowania za szkody określone w ust. 2, a także w przypadku, jeżeli
       szkoda została wyrządzona przez ubezpieczonego lub osoby, za które
       ponosi on odpowiedzialność, w stanie po użyciu alkoholu albo pod wpływem
       środków odurzających, substancji psychotropowych lub środków zastępczych
       w rozumieniu przepisów o przeciwdziałaniu narkomanii.".
     
                                     Art. 2.
Do zobowiązań wynikających z umów ubezpieczenia zawartych przed dniem wejścia w
życie niniejszej ustawy stosuje się przepisy dotychczasowe.
   
                                     Art. 3.
Ustawa wchodzi w życie z dniem 1 stycznia 2005 r.
