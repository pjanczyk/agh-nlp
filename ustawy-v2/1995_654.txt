



Dz.U. z 1995 r. Nr 133, poz. 654
            
            
            
                                USTAWA
                     z dnia 26 października 1995 r.
                                            
      o niektórych formach popierania budownictwa mieszkaniowego 
                    oraz o zmianie niektórych ustaw
                                    
                                    
                                    
                                Art. 1.
Ustawa określa  zasady  gromadzenia oszczędności i udzielania kredytów 
kontraktowych na cele mieszkaniowe oraz zasady działania Krajowego Funduszu
Mieszkaniowego i towarzystw budownictwa społecznego.
                               Rozdział 1
                           Kasy mieszkaniowe
                                    
                                Art. 2.
 1. W rozumieniu ustawy określenie "kasa mieszkaniowa" oznacza finansowo 
   wyodrębnioną działalność banków polegającą na prowadzeniu imiennych 
   rachunków oszczędnościowo-kredytowych i udzielaniu kredytów kontraktowych.
 2. Ilekroć w ustawie jest mowa o:
   1) działaniach lub zdarzeniach dotyczących kasy mieszkaniowej - należy 
     przez to rozumieć działania i zdarzenia dotyczące banku prowadzącego 
     kasę mieszkaniową,
   2) rachunkach oszczędnościowo-kredytowych bądź kredytach kontraktowych
     - należy przez to rozumieć wyłącznie rachunki i kredyty prowadzone
     i udzielane przez kasę mieszkaniową na zasadach określonych w 
     ustawie.
 3. Do działalności kas mieszkaniowych, o której mowa w ust. 1, stosuje się w 
   sprawach nie uregulowanych ustawą przepisy prawa bankowego i Kodeksu 
   cywilnego.
 
                                Art. 3.
 1. Podjęcie przez bank działalności, o której mowa w art.2 ust.1, może nastąpić
   po dokonaniu zmiany statutu polegającej na rozszerzeniu zakresu działania
   banku o tę działalność.
 2. Likwidacja banku prowadzącego kasę mieszkaniową albo pozbawienie go 
   możliwości jej prowadzenia w ramach nadzoru sprawowanego przez Prezesa
   Narodowego Banku Polskiego wymaga wskazania banku przejmującego
   tę działalność.
 3. Bank przejmujący działalność wstępuje, z mocy prawa, w prawa i obowiązki
   strony umów o kredyt kontraktowy. Jednocześnie przechodzą na niego 
   zobowiązania i wierzytelności oraz inne aktywa i pasywa związane z przejętą
   działalnością.
 4. Prezes Narodowego Banku Polskiego określi, w drodze zarządzenia, szczegółowe
   zasady finansowego wyodrębniania kas mieszkaniowych w bankach 
   oraz rozliczeń między bankiem, który zaprzestał prowadzenia kasy mieszkaniowej,
   a bankiem przejmującym tę działalność.
                                Art. 4.
 1. Środki zgromadzone na imiennych rachunkach oszczędnościowo-kredytowych
   w kasach mieszkaniowych są wkładami oszczędnościowymi. Wkłady 
   te są objęte obowiązkowym systemem gwarantowania środków pieniężnych
   na rachunkach banków, a co do wysokości wkładów, które łącznie 
   z należnymi odsetkami przekraczają kwoty gwarantowane - gwarancją 
   uzupełniającą Skarbu Państwa do wysokości określonej odrębnymi przepisami.
 2. Środki zgromadzone na imiennych rachunkach oszczędnościowo-kredytowych
   w kasach mieszkaniowych nie mogą być przeznaczone na finansowanie
   innych zobowiązań banków niż związane z działalnością kas mieszkaniowych.
 3. Od środków gromadzonych na rachunkach oszczędnościowo-kredytowych 
   kas mieszkaniowych nie jest odprowadzana rezerwa obowiązkowa, o której
   mowa w art. 30 ust. 1 ustawy z dnia 31 stycznia 1989 r. o Narodowym 
   Banku Polskim (Dz.U. z 1992 r. Nr 72, poz. 360, z 1993 r. Nr 6, poz. 29 
   oraz z 1994 r. Nr 1, poz. 2, Nr 80, poz. 369, Nr 121, poz. 591 i Nr 136, 
   poz. 703).
                                    
                                Art. 5.
 1. Przychodami kasy mieszkaniowej są:
   1) odsetki i prowizje od udzielonych kredytów kontraktowych,
   2) opłaty manipulacyjne od wpłat dokonywanych na rachunki oszczędnościowo-kredytowe,
   3) odsetki od lokat środków kasy na rachunkach terminowych w bankach,
   4) wpływy z inwestycji kasy w papiery wartościowe emitowane przez Skarb 
     Państwa lub Narodowy Bank Polski, bądź gwarantowane przez Skarb 
     Państwa.
 2. Suma lokat, o których mowa w ust. 1 pkt 3, w jednym banku lub w grupie 
   banków, powiązanych ze sobą kapitałowo lub organizacyjnie, nie może 
   przekroczyć 15% sumy środków zgromadzonych na rachunkach oszczędnościowo-kredytowych
   w kasie mieszkaniowej.
 3. Przychody kasy mieszkaniowej są przeznaczane na pokrycie:
   1) odsetek od gromadzonych w kasie oszczędności, 
   2) odsetek od pożyczek zaciągniętych ze środków Krajowego Funduszu 
     Mieszkaniowego,
   3) kosztów prowadzenia kasy,
   4) wynagrodzenia banku prowadzącego kasę, w wysokości do 1% wpłat 
     dokonywanych na rachunki oszczędnościowo-kredytowe.
 4. Przychody kasy mieszkaniowej, pomniejszone o wydatki, o których mowa 
   w ust. 3, przeznacza się w całości na kredyty kontraktowe i utrzymanie 
   bieżącej płynności płatniczej w zakresie związanym z działalnością kasy.
 5. Nadwyżka zgromadzonych środków nad wymagalnymi zobowiązaniami kasy
   mieszkaniowej wynikającymi z umów o kredyt kontraktowy może być 
   przeznaczona na:
   1) nabycie papierów wartościowych emitowanych przez Skarb Państwa lub 
     Narodowy Bank Polski, bądź gwarantowanych przez Skarb Państwa,
   2) lokaty, o których mowa w ust.1 pkt 3.
   
                                Art. 6.
 1. W celu zapewnienia bieżącej płynności płatniczej, o której mowa w art. 5 
   ust. 4, bank prowadzący kasę mieszkaniową może wystąpić o udzielenie 
   pożyczki ze środków Krajowego Funduszu Mieszkaniowego.
 2. Wysokość pożyczki oraz warunki jej spłaty określa umowa. 
 
                                Art. 7.
Prezes Narodowego Banku Polskiego określi, w drodze zarządzenia, obowiązkowy
zakres informacji dotyczących stanu oszczędności zgromadzonych na rachunkach
oszczędnościowo-kredytowych, wysokości udzielonych kredytów kontraktowych
i terminowości ich spłat oraz przychodów i kosztów banków z tytułu
prowadzenia kas mieszkaniowych.
                                    
                               Rozdział 2
                       Umowa o kredyt kontraktowy
                                    
                                Art. 8.
 1. Przez zawarcie umowy o kredyt kontraktowy osoba fizyczna zobowiązuje 
   się do systematycznego gromadzenia oszczędności w kasie mieszkaniowej 
   przez czas oznaczony, a bank prowadzący kasę mieszkaniową do przechowywania
   oszczędności i udzielenia po upływie tego okresu, z zastrzeżeniem
   art. 12 i 13, długoterminowego kredytu na cele mieszkaniowe.
 2. Celami mieszkaniowymi, o których mowa w ust. 1, są służące zaspokojeniu 
   własnych potrzeb mieszkaniowych kredytobiorcy:
   1) nabycie, budowa, przebudowa, rozbudowa lub nadbudowa domu albo 
     lokalu mieszkalnego, stanowiącego odrębną nieruchomość,
   2) uzyskanie spółdzielczego prawa do lokalu mieszkalnego lub prawa do 
     domu jednorodzinnego w spółdzielni mieszkaniowej,
   3) remont domu albo lokalu, o których mowa w pkt 1 i 2, z wyjątkiem 
     bieżącej konserwacji i odnowienia mieszkania,
   4) spłata kredytu bankowego zaciągniętego na cele wymienione w pkt 1-3,
   5) nabycie działki budowlanej lub jej części, pod budowę domu jednorodzinnego
     lub budynku mieszkalnego, w którym jest lub ma być położony
     lokal mieszkalny kredytobiorcy.
                                    
                                Art. 9.
 1. Umowa o kredyt kontraktowy powinna być, pod rygorem nieważności, zawarta
   na piśmie i określać co najmniej strony umowy, warunki systematycznego
   oszczędzania, wysokość oprocentowania oszczędności, zobowiązanie
   banku do zawarcia umowy kredytowej, o której mowa w art. 12, wraz 
   z ustaleniem istotnych warunków tej umowy.
 2. Rada Ministrów może określić, w drodze rozporządzenia, ogólne warunki 
   umów o kredyt kontraktowy.
 3. Do umów o kredyt kontraktowy, w sprawach nie uregulowanych ustawą, 
   stosuje się odpowiednio przepisy prawa bankowego i Kodeksu cywilnego.
 
                                Art. 10.
 1. Określony w umowie okres systematycznego oszczędzania nie może być, z 
   zastrzeżeniem ust. 2, krótszy niż 36 miesięcy, licząc od dnia pierwszej 
   wpłaty na rachunek oszczędnościowo-kredytowy w kasie mieszkaniowej.
 2. Jeżeli, zgodnie z umową, oszczędzający wykaże, że na realizację celu mieszkaniowego
   przeznaczył wkład oszczędnościowy zgromadzony na książeczce
   mieszkaniowej wraz z premią gwarancyjną udzieloną na podstawie 
   odrębnych przepisów, okres oszczędzania może być skrócony, jednak nie 
   więcej niż o 12 miesięcy.
                                    
                                Art. 11.
 1. Oszczędności gromadzone na rachunku oszczędnościowo-kredytowym w 
   kasie mieszkaniowej są oprocentowane w wysokości co najmniej 0,25 stopy 
   redyskonta w Narodowym Banku Polskim, jednak w wysokości nie mniejszej
   niż 2% w stosunku rocznym.
 2. Kredyty kontraktowe są oprocentowane w wysokości nie większej niż 0,50 
   stopy redyskonta w Narodowym Banku Polskim, jednak w wysokości nie 
   mniejszej niż 4% w stosunku rocznym.
 3. Kwota kredytu kontraktowego nie może być wyższa niż 150% zgromadzonych
   oszczędności powiększonych o naliczone odsetki.
 
                                Art. 12.
 1. Po upływie umownego okresu systematycznego oszczędzania kasa mieszkaniowa
   zawiadamia, w ciągu miesiąca, posiadacza rachunku oszczędnościowo-kredytowego
   o nabyciu przez niego uprawnień do otrzymania kredytu.
 2. Na wniosek posiadacza rachunku oszczędnościowo-kredytowego kasa mieszkaniowa
   zawiera z nim umowę kredytową i udziela kredytu na cele mieszkaniowe
   w ciągu trzech miesięcy od złożenia wniosku, chyba że zaistniały
   okoliczności, o których mowa w ust. 4.
 3. Kasa mieszkaniowa udziela kredytu stosownie do przepisów art. 11, jeżeli 
   spłata kredytu została zabezpieczona hipotecznie lub w inny sposób określony
   w umowie kredytowej.
 4. Jeżeli spłata kredytu wraz z odsetkami byłaby wątpliwa z powodu braku 
   zdolności posiadacza rachunku do spłaty kredytu lub braku odpowiedniego
   zabezpieczenia kredytu, kasa mieszkaniowa może odmówić udzielenia 
   kredytu. 
                                    
                                Art. 13.
 1. Przedłużenie okresu systematycznego oszczędzania po nabyciu przez posiadacza
   rachunku oszczędnościowo-kredytowego uprawnień do otrzymania
   kredytu, wymaga zmiany umowy o kredyt kontraktowy.
 2. W wypadku gdy naruszenie warunków systematycznego oszczędzania nastąpiło
   w okresie, o którym mowa w ust. 1, kasa mieszkaniowa nie może 
   od umowy odstąpić, jeżeli posiadacz rachunku złoży wniosek o udzielenie 
   kredytu. Kasa mieszkaniowa jest zobowiązana poinformować posiadacza 
   rachunku o tym uprawnieniu.
 3. Jeżeli oszczędności nie są gromadzone zgodnie z umową o kredyt kontraktowy,
   kasa mieszkaniowa może określić dodatkowe warunki, po spełnieniu 
   których kredyt będzie mógł być udzielony lub odstąpić od umowy.
 4. W razie przejściowej utraty bieżącej płynności płatniczej kasy mieszkaniowej
   o kolejności udzielania kredytu decyduje kolejność zawarcia umowy o 
   kredyt kontraktowy.
 
                                Art. 14.
Posiadacz rachunku, przed udzieleniem kredytu, może w każdym czasie rozwiązać
umowę, żądając wypłacenia zgromadzonych oszczędności i należnych 
odsetek, z tym że:
   1) jeżeli rozwiązanie umowy nastąpi przed upływem umownego terminu 
     oszczędzania, kasa mieszkaniowa jest zobowiązana wypłacić oszczędności
     i odsetki w wysokości określonej w umowie, w terminie nie dłuższym 
     niż 3 miesiące od dnia zgłoszenia żądania,
   2) jeżeli rozwiązanie umowy nastąpiło po nabyciu uprawnień do otrzymania
     kredytu, kasa mieszkaniowa wypłaca oszczędności i odsetki naliczone
     za cały okres oszczędzania w wysokości 50% stosowanego przez 
     bank prowadzący kasę mieszkaniową oprocentowania rocznego depozytu,
     w terminie określonym w umowie, a gdy nie jest określony w terminie
     nie dłuższym niż 3 miesiące od dnia zgłoszenia żądania.
                                    
                                Art. 15.
 1. Jeżeli stosunki majątkowe między małżonkami podlegają wspólności ustawowej,
   środki zgromadzone na rachunku oszczędnościowo-kredytowym 
   należą do obojga małżonków niezależnie od pochodzenia tych środków 
   oraz od tego, które z nich jest posiadaczem rachunku. Przepis ten nie narusza
   uprawnienia każdego z małżonków do żądania zwrotu części środków
   pochodzącej z jego majątku odrębnego.
 2. W okresie oszczędzania może nastąpić przeniesienie praw i obowiązków 
   posiadacza rachunku oszczędnościowo-kredytowego na osobę bliską, która 
   nie posiada takiego rachunku. Do skuteczności przeniesienia praw i obowiązków
   wystarczą oświadczenia posiadacza rachunku i osoby bliskiej, złożone
   przed przedstawicielem banku lub zaopatrzone w podpisy notarialnie 
   poświadczone.
 3. Do osób bliskich, o których mowa w ust. 2, zalicza się małżonka, który nie 
   pozostaje z posiadaczem rachunku we wspólności ustawowej, wstępnych, 
   zstępnych, rodzeństwo oraz osobę, która pozostaje faktycznie we wspólnym
   pożyciu małżeńskim z posiadaczem rachunku oszczędnościowo-kredytowego.
                                    
                               Rozdział 3
                      Krajowy Fundusz Mieszkaniowy
                                    
                               Art. 16. 
 1. Krajowy Fundusz Mieszkaniowy, zwany dalej "Funduszem", służy realizacji 
   zadań wynikających z polityki państwa w zakresie gospodarki mieszkaniowej
   oraz rozwoju budownictwa mieszkaniowego.
 2. Rada Ministrów utworzy Fundusz w Banku Gospodarstwa Krajowego, dostosowując
   statut Banku do przepisów niniejszego rozdziału.
                                    
                                Art. 17.
 1. Na Fundusz składają się:
   1) środki budżetowe określone w ustawie budżetowej,
   2) odsetki od udzielonych kredytów i pożyczek,
   3) odsetki od lokat środków Funduszu w bankach,
   4) wpływy z inwestycji środków Funduszu w papiery wartościowe emitowane
     przez Skarb Państwa lub Narodowy Bank Polski bądź gwarantowanych
     przez Skarb Państwa,
   5) darowizny i zapisy,
   6) spłaty pożyczek udzielonych ze zniesionego centralnego Funduszu 
     Rozwoju Budownictwa Mieszkaniowego wraz z należnymi odsetkami,
   7) inne wpływy.
 2. Suma lokat, o których mowa w ust. 1 pkt 3, w jednym banku lub w grupie 
   banków, powiązanych ze sobą kapitałowo lub organizacyjnie, nie może 
   przekroczyć 15% środków Funduszu nie zaangażowanych w kredyty i pożyczki.
 3. Na Fundusz przeznacza się także:
   1) wpływy z emisji przez Bank Gospodarstwa Krajowego obligacji na podstawie
     upoważnienia Ministra Finansów i Prezesa Narodowego Banku 
     Polskiego,
   2) środki z pożyczek zagranicznych przekazane Bankowi Gospodarstwa 
     Krajowego przez Ministra Finansów w porozumieniu z Ministrem Gospodarki
     Przestrzennej i Budownictwa.
 4. Minister Gospodarki Przestrzennej i Budownictwa, w porozumieniu z Ministrem
   Finansów, określa warunki spłaty pożyczek, o których mowa w 
   ust. 3 pkt 2.
 
                                Art. 18.
Środki Funduszu przeznacza się na:
   1) udzielanie, na warunkach preferencyjnych, kredytów towarzystwom budownictwa
     społecznego oraz spółdzielniom mieszkaniowym na budowę 
     lokali mieszkalnych, z zastrzeżeniem art. 20,
   2) udzielanie pożyczek, o których mowa w art. 6, bankom prowadzącym 
     kasy mieszkaniowe w zakresie niezbędnym do utrzymania bieżącej 
     płynności płatniczej,
   3) udzielanie gminom na warunkach preferencyjnych kredytów na realizację
     komunalnej infrastruktury technicznej towarzyszącej budownictwu 
     mieszkaniowemu realizowanemu na zasadach określonych w ustawie,
   4) nabywanie papierów wartościowych emitowanych przez Skarb Państwa 
     lub Narodowy Bank Polski, bądź gwarantowanych przez Skarb Państwa, 
   5) pokrywanie kosztów emisji oraz wykupu obligacji, o których mowa w 
     art. 17 ust. 3 pkt 1,
   6) spłatę pożyczek, o których mowa w art. 17 ust. 3 pkt 2, wraz z odsetkami
     i innymi kosztami obsługi pożyczek,
   7) realizację innych zadań związanych z zaspokajaniem potrzeb mieszkaniowych,
     określonych przez Ministra Gospodarki Przestrzennej i Budownictwa
     w porozumieniu z Ministrem Finansów, a w szczególności remontów
     i modernizacji lokali mieszkalnych przeznaczonych na wynajem,
   8) pokrycie kosztów udzielania i windykacji kredytów i pożyczek wymienionych
     w pkt 1-3,
   9) pokrycie innych kosztów realizacji zadań wymienionych w pkt 1-7, na 
     zasadach określonych przez Ministra Gospodarki Przestrzennej i Budownictwa
     w porozumieniu z Ministrem Finansów.
   
                                Art. 19.
 1. Ze środków Funduszu mogą być udzielane kredyty, o których mowa w art. 
   18 pkt 1, na sfinansowanie nie więcej niż 50% kosztów przedsięwzięcia 
   pod warunkiem, że kredyty te zostaną przeznaczone na realizację projektów
   budowlanych uwzględniających wymagania określone odrębnymi przepisami,
   o których mowa w art. 21.
 2. Wysokość kredytu, jego oprocentowanie i warunki spłaty określa umowa 
   zawarta z Bankiem Gospodarstwa Krajowego, z tym że:
   1) oprocentowanie kredytu nie może przekraczać stopy redyskonta w Narodowym
     Banku Polskim,
   2) na wniosek kredytobiorcy spłata kredytu może być odroczona na okres 
     nie dłuższy niż 30 miesięcy, licząc od dnia udzielenia kredytu.
                                    
                                Art. 20.
 1. Jeżeli kredyt, o którym mowa w art. 18 pkt 1, został udzielony spółdzielni 
   mieszkaniowej, lokale mieszkalne w budynku wzniesionym przy jego wykorzystaniu
   mogą być wynajęte lub przydzielone na zasadach spółdzielczego 
   lokatorskiego prawa do lokalu, wyłącznie osobom fizycznym, o których 
   mowa w art. 30.
 2. Lokale mieszkalne w budynku wzniesionym przy wykorzystaniu kredytu, o 
   którym mowa w art. 18 pkt 1, nie mogą być, pod rygorem nieważności, 
   wyodrębnione na własność ani przydzielone na zasadach spółdzielczego 
   własnościowego prawa do lokalu.
 3. Udzielenie spółdzielni mieszkaniowej kredytu, o którym mowa w art. 18 
   pkt 1, na finansowanie kosztów budowy mieszkań przydzielanych na zasadach
   spółdzielczego lokatorskiego prawa do lokalu może nastąpić, jeżeli 
   statut spółdzielni nie dopuszcza możliwości przekształcenia tego prawa na 
   spółdzielcze własnościowe prawo do lokalu. Zmiana statutu w tym zakresie
   jest niedopuszczalna.
                                    
                                Art. 21.
Minister Gospodarki Przestrzennej i Budownictwa, w porozumieniu z Ministrem
Finansów, określi, w drodze rozporządzenia, szczegółowe zasady i tryb 
udzielania kredytów oraz pożyczek ze środków Funduszu, szczególne wymagania
w zakresie właściwości energetycznych budynków, wymagania dotyczące 
minimalnych powierzchni mieszkań i ich zasiedlenia początkowego oraz wyposażenia
technicznego mieszkań i budynków wznoszonych przy wykorzystaniu 
tych kredytów.
                               Art. 22. 
 1. Nadzór nad gospodarowaniem środkami Funduszu sprawuje Rada Nadzorcza
   Banku Gospodarstwa Krajowego, w składzie poszerzonym o dwóch 
   przedstawicieli Ministra Gospodarki Przestrzennej i Budownictwa.
 2. Bank Gospodarstwa Krajowego wyodrębnia w planie finansowym plan finansowy
   Funduszu, opracowany w porozumieniu z Ministrem Gospodarki 
   Przestrzennej i Budownictwa oraz Ministrem Finansów.
 3. Bank Gospodarstwa Krajowego sporządza dla Funduszu odrębny bilans 
   oraz rachunek zysków i strat.
                                    
                               Rozdział 4
                  Towarzystwa budownictwa społecznego
                                    
                                Art. 23.
 1. Towarzystwa budownictwa społecznego mogą być tworzone w formie:
   1) spółek z ograniczoną odpowiedzialnością,
   2) spółek akcyjnych,
   3) spółdzielni osób prawnych.
 2. Do towarzystwa budownictwa społecznego, zwanego dalej "towarzystwem", 
   stosuje się odpowiednio przepisy Kodeksu handlowego lub prawa spółdzielczego,
   ze zmianami wynikającymi z przepisów niniejszego rozdziału.
                                    
                                Art. 24.
 1. Towarzystwo prowadzi działalność na obszarze określonym w umowie lub 
   statucie towarzystwa.
 2. Dochody towarzystwa nie mogą być przeznaczane do podziału między 
   wspólników lub członków. Przeznacza się je w całości na działalność statutową
   towarzystwa.
 3. Minister Gospodarki Przestrzennej i Budownictwa zatwierdza umowę lub 
   statut towarzystwa, a także wszelkie ich zmiany.
 4. Na decyzję ministra odmawiającą zatwierdzenia umowy lub statutu, a także
   ich zmian służy skarga do Naczelnego Sądu Administracyjnego.
 
                                Art. 25.
 1. W towarzystwie powołuje się radę nadzorczą.
 2. Gmina lub gminy, na obszarze których działa towarzystwo, są uprawnione 
   do wprowadzenia swoich przedstawicieli do składu rady nadzorczej towarzystwa
   w liczbie określonej w statucie towarzystwa.
                                    
                                Art. 26.
 1. Nazwa towarzystwa, oprócz wyrazów wskazujących na jego formę organizacyjną,
   powinna zawierać wyrazy "towarzystwo budownictwa społecznego" 
   lub skrót "TBS".
 2. Wyrazy "towarzystwo budownictwa społecznego" i skrót "TBS" mogą być 
   używane w nazwie oraz do określenia działalności lub reklamy wyłącznie 
   w odniesieniu do towarzystw budownictwa społecznego w rozumieniu 
   przepisów ustawy.
                                    
                                Art. 27.
 1. Przedmiotem działania towarzystwa jest budowanie domów mieszkalnych i 
   ich eksploatacja na zasadach najmu.
 2. Towarzystwo może również:
   1) nabywać budynki mieszkalne,
   2) przeprowadzać remonty i modernizację obiektów przeznaczonych na 
     zaspakajanie potrzeb mieszkaniowych na zasadach najmu,
   3) wynajmować lokale użytkowe znajdujące się w budynkach towarzystwa,
   4) sprawować na podstawie umów zlecenia zarząd budynkami mieszkalnymi
     nie stanowiącymi jego własności,
   5) prowadzić inną działalność związaną z budownictwem mieszkaniowym i 
     infrastrukturą towarzyszącą.
                                    
                                Art. 28.
 1. Rada gminy ustala dla zasobów mieszkaniowych towarzystwa stawki czynszu
   regulowanego za 1 m{2} powierzchni użytkowej lokalu mieszkalnego w 
   takiej wysokości, aby suma czynszów za najem wszystkich lokali eksploatowanych
   przez towarzystwo pozwalała na pokrycie kosztów eksploatacji i 
   remontów budynków oraz spłatę kredytu zaciągniętego na budowę. Towarzystwo
   przedstawia radzie gminy propozycję wysokości czynszu wraz z 
   kalkulacją.
 2. Czynsz, o którym mowa w ust. 1, nie może być wyższy w skali roku niż 4% 
   wartości odtworzeniowej lokalu obliczonej według przepisów wydanych na 
   podstawie ustawy z dnia 2 lipca 1994 r. o najmie lokali mieszkalnych i dodatkach
   mieszkaniowych (Dz.U. Nr 105, poz. 509, z 1995 r. Nr 86, poz. 
   433), z zastrzeżeniem art. 30 ust. 5 pkt 3.
 
                                Art. 29.
Pracodawca, działając w celu uzyskania mieszkań dla swych pracowników, a 
także inne osoby mające interes w uzyskaniu mieszkań przez wskazane przez 
nie osoby trzecie, mogą zawierać z towarzystwem umowy w sprawie partycypacji
w kosztach budowy tych mieszkań.
                                Art. 30.
 1. Towarzystwo może wynająć lokal mieszkalny wyłącznie osobie fizycznej, 
   jeżeli:
   1) osoba fizyczna oraz osoby zgłoszone do wspólnego zamieszkania, w 
     dniu objęcia lokalu, nie posiadają tytułu prawnego do innego lokalu 
     mieszkalnego,
   2) dochód gospodarstwa domowego, w dniu zawarcia umowy najmu, nie 
     przekracza przeciętnego miesięcznego wynagrodzenia w danym województwie,
     ogłoszonego przed dniem zawarcia umowy najmu, o więcej 
     niż:
       a) o 20% w jednoosobowym gospodarstwie domowym,
       b) o 80% w dwuosobowym gospodarstwie domowym,
       c) o dalsze 40% na każdą dodatkową osobę w gospodarstwie domowym
         o większej liczbie osób.
 2. Prezes Głównego Urzędu Statystycznego ogłasza co pół roku w Dzienniku 
   Urzędowym Rzeczypospolitej Polskiej "Monitor Polski" wysokość przeciętnego
   wynagrodzenia w województwach bez wypłat z zysku i nadwyżki bilansowej
   w spółdzielniach oraz nagród z zakładowego funduszu nagród z 
   uwzględnieniem sfery budżetowej bez przedsiębiorstwa państwowego "Polskie
   Koleje Państwowe" oraz bez przedsiębiorstwa użyteczności publicznej 
   "Poczta Polska" i Telekomunikacji Polskiej - Spółka Akcyjna, w pierwszym 
   i trzecim kwartale danego roku.
 3. Najemca  jest  obowiązany  składać  towarzystwu,  w  terminie  do  dnia 
   30 kwietnia każdego roku, deklarację o średnim miesięcznym dochodzie 
   przypadającym na gospodarstwo domowe w roku poprzednim oraz informować
   towarzystwo niezwłocznie o uzyskaniu tytułu prawnego do innego 
   lokalu mieszkalnego.
 4. Najemca lub osoba ubiegająca się o najem lokalu mieszkalnego jest obowiązana
   na żądanie towarzystwa przedstawić zaświadczenie właściwego 
   miejscowo urzędu skarbowego o wysokości dochodów uzyskanych przez tę 
   osobę oraz osoby zgłoszone przez nią do wspólnego zamieszkania.
 5. W razie:
   1) niezłożenia  przez najemcę deklaracji w terminie, o którym mowa w 
     ust. 3, towarzystwo może wypowiedzieć umowę najmu,
   2) złożenia przez najemcę w deklaracji oświadczeń niezgodnych z prawdą, 
     towarzystwo wypowiada mu umowę najmu bez zachowania terminu wypowiedzenia;
     po rozwiązaniu umowy użytkownik lokalu jest zobowiązany
     płacić towarzystwu miesięczne odszkodowanie za korzystanie z lokalu
     w wysokości 200% czynszu miesięcznego jaki płaciłby gdyby umowa 
     nie została rozwiązana,
   3) gdy najemca wykaże w deklaracji dochody przekraczające wysokość 
     określoną w ust. 1 pkt 2, towarzystwo może wypowiedzieć umowę najmu
     w części dotyczącej czynszu i zastosować czynsz wolny.
 6. Przepis ust. 5 pkt 2 stosuje się odpowiednio, gdy najemca uzyskał tytuł 
   prawny do innego lokalu mieszkalnego w tej samej miejscowości.
 7. W sprawach dotyczących sposobu deklarowania oraz wzoru deklaracji o 
   wysokości dochodów członków gospodarstwa domowego jak też dokumentów,
   które do deklaracji należy dołączyć lub które powinny być przez 
   składających deklarację przechowywane w celu udostępnienia na żądanie 
   towarzystwa, stosuje się odpowiednio przepisy wykonawcze do ustawy o 
   najmie lokali mieszkalnych i dodatkach mieszkaniowych, dotyczące deklarowania
   dochodów przy ustaleniu wysokości tych dodatków.
 
                                Art. 31.
Kryteria i tryb przeznaczania mieszkań dla konkretnych najemców określa 
umowa spółki albo statut towarzystwa. Zasady współdziałania towarzystwa z 
gminą lub gminami określa umowa.
 
                                Art. 32.
Umowa najmu może przewidywać obowiązek wpłacenia przez najemcę kaucji 
zabezpieczającej pokrycie należności z tytułu najmu, istniejących w dniu opróżnienia
lokalu, w wysokości nie przekraczającej 10% wartości odtworzeniowej 
lokalu w dniu zawarcia umowy, o której mowa w art. 28 ust. 2.
                                Art. 33.
W sprawach nie uregulowanych w rozdziale 4 ustawy stosuje się odpowiednio 
przepisy ustawy o najmie lokali mieszkalnych i dodatkach mieszkaniowych.
                                    
                               Rozdział 5
                   Zmiany w przepisach obowiązujących
                                    
                                Art. 34.
W ustawie z dnia 16 września 1982 r. - Prawo spółdzielcze (Dz.U. z 1995 r. 
Nr 54, poz. 288) w art. 219 § 3 otrzymuje brzmienie:
   "§3. Statut spółdzielni może przewidywać, że:
       1) w domach dla inwalidów, osób samotnych i w innych domach o 
         specjalnym przeznaczeniu,
       2) w domach wybudowanych z udziałem środków Krajowego Funduszu
         Mieszkaniowego,
    lokatorskie prawo do lokalu nie podlega przekształceniu.".
   
                                Art. 35.
W ustawie z dnia 28 lipca 1983 r. o podatku od spadków i darowizn (Dz.U. 
Nr 45, poz. 207, z 1989 r. Nr 74, poz. 443 oraz z 1995 r. Nr 85, poz. 428) w 
art. 4 w ust. 1 dodaje się pkt 6 w brzmieniu:
      "6) nabycie w drodze darowizny praw do rachunku oszczędnościowo-kredytowego
         przez małżonka, wstępnych, zstępnych, rodzeństwo
         oraz osobę pozostającą faktycznie we wspólnym pożyciu małżeńskim
         z posiadaczem rachunku oszczędnościowo-kredytowego 
         w kasie mieszkaniowej, pod warunkiem przeznaczenia środków 
         zgromadzonych na tym rachunku na cele mieszkaniowe.".
                                    
                                Art. 36.
W ustawie z dnia 31 stycznia 1989 r. - Prawo bankowe (Dz.U z 1992 r. Nr 72, 
poz.359, z 1993 r. Nr 6, poz.29, Nr 28, poz.127 i Nr 134, poz.646, z 1994 r. Nr 
80, poz.369 i Nr 121, poz.591 oraz z 1995 r. Nr 4, poz.18) w art. 49 pkt 2 
otrzymuje brzmienie:
      "2) w zakresie przekraczającym gwarancje ustawowego systemu gwarantowania
         środków pieniężnych, określone ustawą z dnia 14 grudnia
         1994 r. o Bankowym Funduszu Gwarancyjnym, z tytułu 
         wkładów oszczędnościowych zgromadzonych na:
          a) książeczkach mieszkaniowych wystawionych do dnia 23 października
             1990 r. - do dnia 31 grudnia 1999 r.,
          b) imiennych rachunkach oszczędnościowo-kredytowych 
             w bankach prowadzących kasy mieszkaniowe według zasad 
             określonych odrębnymi przepisami - do łącznej wysokości 
             trzykrotności kwot objętych gwarancjami Bankowego Funduszu
             Gwarancyjnego, jeżeli wkłady były gromadzone przez 
             okres nie krótszy niż 2 lata,".
                                    
                               Art. 37. 
W ustawie z dnia 14 grudnia 1990 r. o zniesieniu i likwidacji niektórych funduszy
(Dz. U. Nr 89, poz. 517) po art. 14 dodaje się art. 14a w brzmieniu:
  "Art. 14a. Nie ściągnięte wierzytelności centralnego Funduszu Rozwoju
Budownictwa Mieszkaniowego stanowią przychód Krajowego
Funduszu Mieszkaniowego z dniem jego utworzenia.".
                               Art. 38. 
W ustawie z dnia 26 lipca 1991 r. o podatku dochodowym od osób fizycznych 
(Dz.U. z 1993 r. Nr 90, poz. 416 i Nr 134, poz. 646 oraz z 1994 r. Nr 43, poz. 
163, Nr 90, poz. 419, Nr 113, poz. 547, Nr 123, poz. 602 i Nr 126, poz. 626 
oraz z 1995 r. Nr 5, poz. 25) wprowadza się następujące zmiany:
 1) w art. 26:
   a) w ust.1 po pkt 5 dodaje się pkt 5a w brzmieniu:
      "5a) wydatków poniesionych w roku podatkowym w celu systematycznego
         gromadzenia oszczędności wyłącznie na jednym rachunku 
         oszczędnościowo-kredytowym w banku prowadzącym kasę mieszkaniową,
         według zasad określonych odrębnymi przepisami, w wysokości
         nie przekraczającej w roku podatkowym 20 % kwoty 
         określonej w ust. 3,",
   b) w ust. 3 wyrazy "ust. 1 pkt 5 lit. b)-f)" zastępuje się wyrazami "ust. 1 
     pkt 5 lit. b)-f) oraz pkt 5a",
   c) po ust.3 dodaje się ust.3a w brzmieniu:
      "3a. Jeżeli podatnik korzystał z odliczeń wydatków wymienionych w 
         ust.1 pkt 5a i oszczędności zgromadzone w banku prowadzącym 
         kasę mieszkaniową wydatkował zgodnie z celami systematycznego 
         oszczędzania na tym rachunku, o kwotę tych odliczeń pomniejsza 
         się kwotę faktycznie poniesionych wydatków podlegających odliczeniu
         od dochodu na cele wymienione w ust.1 pkt 5.",
   d) w ust. 7 w pkt 1 wyrazy "pkt 5 i 6" zastępuje się wyrazami "pkt 5, 5a i 
     6",
   e) ust. 8 otrzymuje brzmienie:
      "8. Wysokość wydatków na cele określone w ust.1 pkt 5, 5a, 6, 7a i 7c 
         dotyczy wydatków poniesionych łącznie przez oboje małżonków. 
         Jeżeli małżonkowie podlegają odrębnemu opodatkowaniu i ponoszą
         wydatki, odlicza się je zgodnie z wnioskami wyrażonymi w zeznaniach
         rocznych, bądź od dochodu każdego z małżonków w 
         proporcji  wskazanej we wniosku, bądź od dochodu jednego z małżonków.
         Jeżeli małżonkowie przed zawarciem związku małżeńskiego
         ponosili w okresie obowiązywania ustawy wydatki na cele 
         określone w ust.1 pkt 5 lit.a-f, pkt 5a lub pkt 6 i odliczali je od 
         dochodu, o kwotę tych wydatków zmniejsza się wysokość wydatków,
         o których mowa w zdaniu poprzedzającym. Jeżeli małżonkowie
         ponosili wydatki na cele określone w ust. 1 pkt 5 lit. a-f, 
         pkt 5a lub pkt 6 w czasie trwania związku małżeńskiego i wydatki 
         te były odliczone od ich dochodów, a następnie ustał związek małżeński,
         przysługująca każdemu z nich kwota wydatków podlega 
         zmniejszeniu o wydatki poniesione w czasie trwania związku małżeńskiego
         w wysokości po 50% tych wydatków, jeżeli byli opodatkowani
         łącznie, a jeżeli byli opodatkowani odrębnie - w wysokości 
         odliczonej od dochodu każdego z małżonków.",
   f) w ust. 9 wyrazy "pkt 5 i 6" zastępuje się wyrazami "pkt 5, 5a i 6",
   g) w ust. 10 na końcu dodaje się zdanie drugie i trzecie w brzmieniu:
        "Powyższą zasadę stosuje się również, jeżeli podatnik wycofał 
         oszczędności z kasy mieszkaniowej lub przeniósł uprawnienia do 
         rachunku oszczędnościowo-kredytowego na rzecz osób trzecich, z 
         wyjątkiem dzieci własnych lub przysposobionych. W razie przeniesienia
         uprawnień do rachunku na rzecz dzieci, do rozliczenia kwoty
         przysługujących im odliczeń wydatków na ich cele mieszkaniowe
         stosuje się odpowiednio art. 41 ust. 3a."; 
   
 2) w art. 41 po ust. 3 dodaje się ust. 3a w brzmieniu:
      "3a. Banki prowadzące kasy mieszkaniowe są obowiązane pobierać, 
         jako płatnicy, zaliczki na podatek dochodowy od oszczędności, o 
         których mowa w art. 26 ust. 10 zdanie drugie - w wysokości 20 % 
         wycofanej kwoty, chyba że osoba wycofująca oszczędności złoży 
         oświadczenie, że nie korzystała z odliczenia na podstawie art. 26 
         ust. 1 pkt 5a."; 
      
 3) w art. 45 w ust. 3a w ostatnim zdaniu po wyrazach "spółdzielni mieszkaniowej"
   dodaje się wyrazy "albo oszczędności z rachunku prowadzonego 
   przez kasę mieszkaniową lub przeniesienia uprawnień do tego rachunku 
   na rzecz osób innych niż dzieci własne i przysposobione".
                                    
                                Art. 39.
W ustawie z dnia 15 lutego 1992 r. o podatku dochodowym od osób prawnych 
(Dz.U. z 1993 r. Nr 106, poz. 482 i Nr 134, poz. 646, z 1994 r. Nr 1, poz. 2, Nr 
43, poz. 163, Nr 80, poz. 368, Nr 87, poz. 406, Nr 90, poz. 419, Nr 113 , poz. 
547, Nr 123, poz. 602 i Nr 127, poz. 627 oraz z 1995 r. Nr 5, poz. 25, Nr 86, 
poz. 433, Nr 96, poz. 478) w art. 17 w ust. 1 po pkt 4i dodaje się pkt 4j i 4k w 
brzmieniu:
      "4j) dochody towarzystw budownictwa społecznego uzyskane z gospodarki
         zasobami mieszkaniowymi i z innych źródeł przychodów - w 
         części przeznaczonej na cele związane z utrzymaniem zasobów 
         mieszkaniowych oraz na budowę mieszkań na wynajem, 
       4k) dochody Banku Gospodarstwa Krajowego prowadzącego Krajowy 
         Fundusz Mieszkaniowy oraz banku prowadzącego kasę mieszkaniową,
         stanowiące równowartość dochodu uzyskanego przez Fundusz
         lub kasę mieszkaniową z tytułów określonych w odrębnych 
         przepisach - w części przeznaczonej wyłącznie na realizację wymienionych
         w tych przepisach celów odpowiednio Funduszu lub 
         kasy mieszkaniowej,".
      
                                Art. 40.
W ustawie z dnia 2 lipca 1994 r. o najmie lokali mieszkalnych i dodatkach 
mieszkaniowych (Dz.U. Nr 105, poz. 509, z 1995 r. Nr 86, poz. 433) wprowadza
się następujące zmiany:
 1) art. 21 otrzymuje brzmienie:
   "Art. 21. 1. Czynsz obejmuje: podatek gruntowy, podatek od nieruchomości,
                koszty administrowania, koszty konserwacji utrzymania
                technicznego budynku, koszty utrzymania zieleni oraz
                wszystkich pomieszczeń wspólnego użytkowania, w tym
                opłaty za utrzymanie czystości, energię cieplną i
                elektryczną, z zastrzeżeniem art. 20 ust. 4.
              2. Najemca oprócz czynszu jest obowiązany do uiszczania 
                opłat za świadczenia związane z eksploatacją mieszkania,
                w tym opłaty za energię elektryczną, energię cieplną,
                gaz, wodę, za odbiór nieczystości stałych i płynnych, 
                windę, antenę zbiorczą oraz domofon.";
              
 2) w art. 43 po ust. 2 dodaje się ust. 2a w brzmieniu:
      "2a. Najemca jest obowiązany na żądanie gminy przedstawić zaświadczenie
         właściwego miejscowo urzędu skarbowego o wysokości dochodów
         uzyskanych przez członków gospodarstwa domowego najemcy.".
      
                               Art. 41. 
W ustawie z dnia 14 grudnia 1994 r. o Bankowym Funduszu Gwarancyjnym 
(Dz.U. z 1995 r. Nr 4, poz. 18) w art. 14 dotychczasową treść oznacza się jako 
ust. 1 oraz dodaje się ust. 2 w brzmieniu:
      "2. Nie nalicza się obowiązkowej opłaty rocznej od aktywów z umów o 
         kredyt kontraktowy w bankach prowadzących kasy mieszkaniowe 
         według zasad określonych odrębnymi przepisami.".
                                    
                               Rozdział 6
                     Przepisy przejściowe i końcowe
                                    
                               Art. 42. 
 1. Towarzystwa budownictwa społecznego utworzone przed dniem wejścia w 
   życie ustawy, są obowiązane, w terminie roku od dnia wejścia w życie 
   ustawy, dostosować statut lub umowę spółki do jej przepisów albo zmienić 
   firmę lub nazwę. Do zmiany statutu lub umowy stosuje się art. 24 ust. 3 
   ustawy.
 2. Jeżeli spółka lub spółdzielnia nie dokona zmiany statutu lub umowy spółki 
   w terminie i w sposób określony w ust. 1, sąd rejestrowy zażąda usunięcia 
   braków w wyznaczonym terminie, a po jego bezskutecznym upływie uczyni 
   w rejestrze wzmiankę o zakazie używania w nazwie lub firmie wyrazów 
   "towarzystwo budownictwa społecznego" i powiadamia o tym daną spółkę 
   lub spółdzielnię.
                                    
                                Art. 43.
Traci moc ustawa z dnia 3 lipca 1947 r. o popieraniu budownictwa (Dz.U. Nr 
52, poz. 270 i Nr 73, poz. 467, z 1951 r. Nr 10, poz. 75 i Nr 14, poz. 110 oraz 
z 1952 r. Nr 18, poz. 108).
                                    
                               Art. 44. 
Ustawa wchodzi w życie po upływie 30 dni od dnia ogłoszenia, z wyjątkiem 
przepisów art. 35, 38 i 39, które wchodzą w życie z dniem 1 stycznia 1996 r.
                                    
