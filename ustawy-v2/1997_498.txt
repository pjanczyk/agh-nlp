



Dz.U. z 1997 r. Nr 157, poz. 1026
                                    
                                    
                                    
                                    
                                    
                                 USTAWA
                       z dnia 11 grudnia 1997 r.
                                    
       o administrowaniu obrotem z zagranicą towarami i usługami
                       oraz o obrocie specjalnym
                                    
                                    
                               Rozdział 1
                            Przepisy ogólne
                                    
                                Art. 1.
 1. Ustawa reguluje zasady administrowania obrotem z zagranicą towarami i 
   usługami, a także obrotem specjalnym.
 2. Przepisów ustawy nie stosuje się do obrotu z zagranicą towarami i usługami
   w takim zakresie w jakim obrót ten jest uregulowany odrębnymi przepisami
   prawa oraz umowami międzynarodowymi.
                                    
                                Art. 2.
Użyte w ustawie określenia oznaczają:
   1) towar - rzecz ruchomą oraz energię, będące przedmiotem obrotu towarowego,
   2) obrót towarami z zagranicą - przywóz towarów na polski obszar celny, 
     wywóz towarów z polskiego obszaru celnego lub przewóz towarów 
     przez polski obszar celny, niezależnie od sposobu ich przemieszczania 
     przez granicę,
   3) obrót specjalny z zagranicą - 
       a) przywóz na polski obszar celny, wywóz z polskiego obszaru celnego
         oraz  przewóz przez polski obszar celny, broni, amunicji, materiałów
          wybuchowych oraz wyrobów i ich części lub technologii o 
         przeznaczeniu wojskowym  lub policyjnym, niezależnie od sposobu 
         ich przemieszczania przez granicę,
       b) zawarcie przez osobę krajową, zarówno w kraju jak i za granicą, 
         umowy, jeżeli umowa ta dotyczy broni, amunicji, materiałów wybuchowych
         oraz wyrobów i ich części lub technologii o przeznaczeniu
         wojskowym lub policyjnym,
       c) świadczenie przez osobę krajową na rzecz osoby zagranicznej oraz 
         przez osobę zagraniczną na rzecz osoby krajowej usług związanych
         z bronią, amunicją, materiałami wybuchowymi oraz wyrobami
         i ich częściami, technologiami i usługami o przeznaczeniu wojskowym
         lub policyjnym,
   4) usługa - usługę wymienioną w klasyfikacjach wydanych na podstawie 
     przepisów o statystyce publicznej, a także roboty budowlano-montażowe,
   5) obrót usługami z zagranicą - eksport lub import usług w rozumieniu 
     przepisów o podatku od towarów i usług oraz o podatku akcyzowym,
   6) kontyngent - wymagającą uzyskania pozwolenia określoną ilość lub wartość
     towaru, która może być przywieziona na polski obszar celny lub 
     wywieziona z polskiego obszaru  celnego w oznaczonym czasie,
   7) plafon - wymagającą uzyskania pozwolenia określoną ilość lub wartość 
     towaru, która może być przywieziona na polski obszar celny lub wywieziona
     z polskiego obszaru celnego, a nawet zostać przekroczona przed 
     terminem zamknięcia (zamknięcie plafonu),
   8) automatyczna rejestracja obrotu  - uzyskanie pozwolenia udzielanego 
     we wnioskowanej ilości lub wartości towaru, na przywóz lub wywóz, 
   9) nieautomatyczna rejestracja obrotu - uzyskanie pozwolenia udzielanego 
     co najmniej w ilości lub wartości towaru zagwarantowanej przepisami 
     niniejszej ustawy, na przywóz lub wywóz, 
  10) limit usług - określoną ilość lub wartość usług, wymagającą uzyskania, 
     pozwolenia w obrocie usługowym z zagranicą, która może być zrealizowana
     w oznaczonym czasie,
  11) rejestracja usługi - uzyskanie pozwolenia udzielanego w obrocie usługowym
     z zagranicą,
  12) Porozumienie WTO - Porozumienie ustanawiające Światową Organizację
     Handlu (WTO) sporządzone w Marakeszu dnia 15 kwietnia 1994 r. 
     (Dz.U. z 1995 r. Nr 98, poz. 483),
  13) osoba krajowa - osoba w rozumieniu art. 3 § 1 pkt 11 ustawy - Kodeks 
     celny.
                                    
                                Art. 3.
 1. Obrót towarami z zagranicą i obrót usługami z zagranicą jest wolny od 
   ograniczeń lub wymogu uzyskiwania koncesji, chyba że przepisy ustaw lub 
   umowy międzynarodowe stanowią inaczej.
 2. Obrót towarami z zagranicą i obrót usługami z zagranicą jest dozwolony 
   każdemu, na równych prawach z zachowaniem warunków i ograniczeń 
   określonych w przepisach ustaw lub umowach międzynarodowych.
 3. Przywóz na polski obszar celny, wywóz z polskiego obszaru celnego oraz 
   przewóz przez polski obszar celny broni i amunicji przez osoby fizyczne, 
   na potrzeby inne niż handlowe i przemysłowe, regulują odrębne przepisy. 
                                    
                                Art. 4.
Obrót z zagranicą towarami i usługami jest zakazany, jeżeli taki zakaz wynika 
z przepisów ustaw lub z umów międzynarodowych.
                                    
                                Art. 5.
Jeżeli przepisy niniejszej ustawy nie stanowią inaczej stosuje się przepisy Kodeksu
postępowania administracyjnego.
                                    
                               Rozdział 2
     Ograniczenia, koncesje i zakazy w obrocie towarami z zagranicą
                                    
                                Art. 6.
 1. Rada Ministrów lub inny organ administracji rządowej właściwy w sprawach
   obrotu towarami z zagranicą, jeżeli wymaga tego interes narodowy 
   lub podstawowy interes gospodarczy kraju, może wprowadzić ograniczenia 
   w obrocie towarowym z zagranicą zgodnie z zasadami ich stosowania 
   określonymi w Porozumieniu WTO, w wypadkach gdy:
   1) jest to niezbędne dla zapobieżenia lub złagodzenia zasadniczego niedoboru
     środków żywności lub innych produktów o podstawowym znaczeniu
     dla kraju,
   2) jest to niezbędne do stosowania norm lub przepisów dotyczących klasyfikacji,
     kwalifikowania lub marketingu produktów stanowiących przedmiot
     handlu międzynarodowego,
   3) dotyczą obrotu wszelkimi produktami rolnymi lub produktami rybołówstwa
     i jest to niezbędne do funkcjonowania programów rządowych służących
     do:
       a) ograniczenia ilości podobnego produktu produkcji krajowej, którego
         znacząca sprzedaż lub produkcja została dozwolona lub, jeżeli
         nie istnieje znacząca produkcja krajowa tego towaru, a towar 
         importowany jest jego bezpośrednim substytutem, bądź
       b) likwidacji czasowej nadwyżki podobnego produktu produkcji krajowej
         niezależnie od wielkości produkcji krajowej tego produktu, 
         gdy towar importowany jest jego bezpośrednim substytutem, poprzez
         udostępnienie tej nadwyżki pewnym grupom konsumentów 
         krajowych nieodpłatnie lub po cenach niższych od aktualnych cen 
         rynkowych, bądź
       c) ograniczenia ilości dozwolonej produkcji każdego produktu pochodzenia
         zwierzęcego lub roślinnego, którego produkcja jest 
         bezpośrednio zależna, całkowicie lub głównie od surowca importowanego
         z powodu nieznacznej krajowej produkcji takiego surowca,
   4) jest to konieczne dla zapewnienia równowagi bilansu płatniczego w rozumieniu
     Porozumienia WTO,
   5) obrót towarami jest dokonywany na podstawie umów międzynarodowych
     przewidujących rozliczenia w jednostkach rozrachunkowych stosowanych
     w handlu zagranicznym,
   6) jest to konieczne dla ochrony zasad współżycia społecznego,
   7) jest to konieczne dla ochrony życia lub zdrowia ludzi, zwierząt lub 
     ochrony roślin, ochrony środowiska,
   8) dotyczą obrotu z zagranicą złotem, srebrem lub platyną,
   9) jest to konieczne do zapewnienia przestrzegania ustaw i przepisów wykonawczych
     nie pozostających w sprzeczności z postanowieniami Porozumienia
     WTO, łącznie z ustawami i przepisami dotyczącymi regulacji 
     obrotu z zagranicą, utrzymania monopolu, ochrony własności intelektualnej,
  10) dotyczą produktów pracy więźniów,
  11) jest to konieczne dla ochrony dóbr kultury mających wartość artystyczną,
     historyczną lub archeologiczną,
  12) dotyczą zachowania wyczerpywalnych zasobów naturalnych, 
  13) jest to konieczne do wykonania zobowiązań, wynikających z międzynarodowych
     porozumień towarowych,
  14) jest to konieczne w celu ograniczenia wywozu surowców pochodzenia 
     krajowego, niezbędnych dla zapewnienia podstawowej ilości tego surowca
     krajowemu przemysłowi przetwórczemu,
  15) jest to istotne przy nabywaniu lub dystrybucji produktów, których odczuwa
     się powszechny lub lokalny niedobór; pod warunkiem, że wymienione
     środki będą zgodne z zasadą, że wszystkie strony Porozumienia 
     WTO mają prawo do udziału w międzynarodowych dostawach takich 
     produktów, zaś środki niezgodne z innymi postanowieniami Porozumienia
     WTO zostaną zniesione, gdy tylko okoliczności, które spowodowały 
     ich stosowanie przestaną istnieć,
  16) jest to uzasadnione względami porządku społecznego lub bezpieczeństwa
     publicznego,
  17) wymagają tego względy obronności lub bezpieczeństwa państwa,
  18) wystąpiła klęska żywiołowa,
  19) służą wypełnieniu zobowiązań wynikających z Karty Narodów Zjednoczonych
     dla utrzymania międzynarodowego pokoju i bezpieczeństwa,
  20) jest to uzasadnione względami polityki państwa.
 2. W wypadkach określonych w ust. 1, Rada Ministrów może ustanowić, na 
   czas określony, w drodze rozporządzenia, zakaz obrotu towarami z zagranicą.
 3. Rada Ministrów, ustanawiając zakaz, o którym mowa w ust. 2, może określić
   procedury celne, w ramach których nie stosuje się zakazu, a także normy
   ilościowe lub wartościowe, których zakaz obrotu nie obejmuje.
                                    
                                Art. 7.
Zasady udzielania koncesji w zakresie obrotu towarowego z zagranicą regulują 
odrębne przepisy.
                                    
                                Art. 8.
 1. Ograniczenie obrotu towarami z zagranicą w przywozie na polski obszar 
   celny lub wywozie z polskiego obszaru celnego, może być wprowadzone w 
   formie ustanowienia:
    1) kontyngentu,
    2) plafonu i jego zamknięcia,
    3) automatycznej rejestracji obrotu,
    4) nieautomatycznej rejestracji obrotu. 
 2. Minister Gospodarki, w porozumieniu z Ministrem Finansów, po zasięgnięciu
   opinii właściwego ministra oraz Prezesa Urzędu Ochrony Konkurencji
   i Konsumentów, może ustanowić, w drodze rozporządzenia:
   1) kontyngent,
   2) plafon,
   3) automatyczną rejestrację obrotu, 
   4) nieautomatyczną rejestrację obrotu.
 3. Ograniczenia, o których mowa w ust. 1, ustanawiane są na czas określony.
                                    
                                Art. 9.
 1. Pozwolenie na przywóz towarów na polski obszar celny lub na wywóz towarów
   z polskiego obszaru celnego, zwane dalej "pozwoleniem", jest wymagane,
   jeżeli przedmiotem przywozu lub wywozu są towary:
   1) którymi obrót z zagranicą wymaga uzyskania koncesji,
   2) objęte ograniczeniami, o których mowa w art. 8 ust. 1,
   3) którymi obrót z zagranicą dokonywany jest na podstawie umów międzynarodowych
     przewidujących rozliczenia w jednostkach rozrachunkowych
     stosowanych w handlu zagranicznym.
 2. Minister Gospodarki w rozporządzeniu, o którym mowa w art. 8 ust. 2, 
   może określić wypadki, w których przywóz towarów na polski obszar celny 
   lub wywóz towarów z polskiego obszaru celnego nie wymaga uzyskania 
   pozwolenia.
 3. Za wydanie pozwolenia Minister Gospodarki pobiera opłaty traktowane 
   jako opłaty w sprawach celnych w rozumieniu przepisów Kodeksu celnego.
 
                                Art. 10.
 1. Minister Gospodarki, ustanawiając kontyngent, określi równocześnie zgodnie
   z art. 12 sposób jego rozdysponowania.
 2. Minister Gospodarki, ustanawiając plafon oraz sposób rozdysponowania 
   kontyngentu określi maksymalną ilość bądź wartość towaru na jaką może 
   być udzielone pozwolenie, zwaną "transzą".
 3. Minister Gospodarki, ustanawiając nieautomatyczną rejestrację obrotu, 
   określi równocześnie minimalną ilość bądź wartość towaru, na jaką może 
   być udzielone pozwolenie.
 4. Minister Gospodarki, ustanawiając kontyngent, plafon, automatyczną rejestrację
   obrotu lub nieautomatyczną rejestrację obrotu, może nałożyć na 
   osoby dokonujące obrotu z zagranicą, obowiązek składania sprawozdań z 
   wykorzystania pozwoleń.
 
                                Art. 11.
 1. Rozporządzenia o ustanowieniu kontyngentu, plafonu i nieautomatycznej 
   rejestracji obrotu, wchodzą w życie nie wcześniej niż po upływie 30 dni od 
   dnia ich ogłoszenia.
 2. Minister Gospodarki, w szczególnych wypadkach, może określić krótszy termin
   wejścia w życie rozporządzenia.
 
                                Art. 12.
 1. Rozdysponowania kontyngentu dokonuje się w następujący sposób:
   1) według kolejności złożenia kompletnych wniosków, albo
   2) w proporcji do liczby osób składających wnioski, albo
   3) proporcjonalnie do wartości obrotów zrealizowanych przez osobę  
     wnioskującą.
 2. Plafon jest rozdysponowywany zgodnie z ust. 1 pkt 1.
 
                                Art. 13.
 1. Rozdysponowanie kontyngentu lub plafonu zgodnie z art. 12 ust. 1 pkt 1 
   polega na wydaniu pozwolenia na podstawie kompletnych wniosków rozpatrywanych
   zgodnie z kolejnością ich złożenia.
 2. Rozdysponowanie kontyngentu zgodnie z art. 12 ust. 1 pkt 2 polega na 
   wydaniu pozwolenia, przy zachowaniu następujących zasad:
   1) rozpatruje się wnioski złożone w okresie 21 dni od dnia wejścia w życie 
     rozporządzenia o ustanowieniu kontyngentu,
   2) kontyngent rozdysponowywany jest proporcjonalnie do liczby osób 
     składających wnioski,
   3) wydane pozwolenie nie może przekraczać wielkości wnioskowanych 
     przez osobę, 
   4) okres ważności pozwolenia wynosi 3 miesiące, chyba że w pozwoleniu 
     ustalono inny termin ważności.
 3. Rozdysponowanie kontyngentu zgodnie z art. 12 ust. 1 pkt 3 polega na 
   wydaniu pozwolenia, przy zachowaniu następujących zasad:
   1) rozpatruje się wnioski złożone w okresie 21 dni od dnia wejścia w życie 
     rozporządzenia o ustanowieniu kontyngentu,
   2) kontyngent rozdysponowywany jest proporcjonalnie do sumy wartości 
     obrotów, za okres 12 miesięcy poprzedzających złożenie wniosku, towarem
     objętym kontyngentem, na jaką opiewają wszystkie złożone wnioski,
   3) wydane pozwolenie, nie może przekraczać wielkości wnioskowanych 
     przez osobę,
   4) jeżeli osoby składające wniosek, przed jego złożeniem, nie dokonywały 
     obrotu z zagranicą towarem objętym kontyngentem, kontyngent może 
     być rozdysponowany na rzecz tych osób, proporcjonalnie do ich liczby, 
     łącznie do wysokości 15% wielkości ustanowionego kontyngentu.
 4. Ponowne rozdysponowanie kontyngentu, o którym mowa w ust. 2 i 3, następuje
   co 3 miesiące od daty jego wejścia w życie.
                                    
                                Art. 14.
W ramach automatycznej rejestracji obrotu, pozwolenia wydawane są we 
wnioskowanej ilości lub wartości towaru.
                                    
                                Art. 15.
W ramach nieautomatycznej rejestracji obrotu, pozwolenia mogą być wydawane
na ilość lub wartość towaru mniejszą niż wnioskowana, nie mniejszą jednak 
niż określona zgodnie z art. 10 ust. 3.
                                    
                                Art. 16.
Obowiązkowi uzyskania pozwolenia nie podlegają towary zwolnione od cła na 
podstawie art. 190 i art. 194 Kodeksu celnego.
                                Art. 17.
 1. Minister Gospodarki, w drodze decyzji, wydaje i odmawia wydania pozwolenia
   oraz cofa wydane pozwolenia.
 2. Odmowa wydania pozwolenia następuje, jeżeli wnioskodawca: 
   1) nie spełnił wymogów określonych w trybie art. 20,
   2) naruszył w ciągu 24 miesięcy poprzedzających złożenie wniosku, warunki
     uprzednio wydanego pozwolenia,
   3) nie złożył w terminie sprawozdania, o którym mowa w art. 20 ust. 1 pkt 
     6,
   4) został skazany prawomocnym wyrokiem za przestępstwo skarbowe, 
     przestępstwo przeciwko mieniu lub dokumentom albo takim wyrokiem 
     została skazana osoba kierująca podmiotem będącym wnioskodawcą.
 3. Odmowa wydania pozwolenia następuje w wypadku wcześniejszego rozdysponowania
   kontyngentu.
 4. Odmowa wydania pozwolenia może nastąpić, jeżeli wymaga tego interes 
   gospodarczy państwa.
 5. Cofnięcie pozwolenia następuje, jeżeli nastąpiło naruszenie warunków na 
   jakich zostało ono wydane. 
                                Art. 18.
 1. Pozwolenie wydaje się na czas określony.
 2. Pozwolenie wydaje się na określoną ilość lub wartość towaru.
 3. Wnioskodawcy może być wydane jedno pozwolenie na dany towar, ważne 
   do czasu jego wykorzystania lub upływu terminu jego ważności.
                                Art. 19.
 1. Minister Gospodarki, w porozumieniu z Ministrem Finansów, w drodze 
   rozporządzenia, może określić wypadki, w których pozwolenia na przywóz 
   i wywóz towarów będą wydawały organy celne.
 2. W wypadku wydawania przez organy celne pozwoleń, o których mowa w 
   art. 15, ilość lub wartość towaru objęta tym pozwoleniem nie może być 
   mniejsza niż określona zgodnie z art. 10 ust. 3.
                                Art. 20.
 1. Minister Gospodarki określi w drodze rozporządzenia:
   1) wzory wniosków stosowane w postępowaniu o wydanie pozwoleń, o 
     których mowa w art. 9, 
   2) wykaz dokumentów i informacji, które powinny być dołączone do wniosku,
   3) warunki wydania i wykorzystania pozwolenia,
   4) wzory pozwoleń,
   5) sposób i tryb ewidencjonowania wydanych pozwoleń,
   6) wzór i tryb składania sprawozdań z wykorzystania pozwolenia, jeżeli 
     obowiązek taki został ustanowiony zgodnie z art. 10 ust. 4.
 2. Minister Gospodarki w porozumieniu z Ministrem Finansów, określi w 
   drodze rozporządzenia wysokość opłat za wydanie pozwolenia.
                                    
                                Art. 21.
 1. Minister Gospodarki, z własnej inicjatywy lub na wniosek zainteresowanego
   ministra, w drodze rozporządzenia, może dokonać zamknięcia plafonu.
 2. Pozwolenia na przywóz lub wywóz towarów w ramach plafonu przestają 
   być wydawane z dniem wejścia w życie rozporządzenia o jego zamknięciu.
 
                               Rozdział 3
    Reglamentacja, koncesje i zakazy w obrocie usługami z zagranicą
                                    
                                Art. 22.
 1. Rada Ministrów lub inny organ administracji rządowej właściwy w sprawach
   obrotu usługami z zagranicą, jeżeli wymaga tego interes narodowy 
   lub podstawowy interes gospodarczy kraju, może wprowadzić ograniczenia 
   w obrocie usługami z zagranicą zgodnie z zasadami ich stosowania określonymi
   w Porozumieniu WTO, w wypadkach gdy:
   1) jest to konieczne dla zapewnienia równowagi bilansu płatniczego w rozumieniu
     Porozumienia WTO,
   2) obrót usługami jest dokonywany na podstawie umów międzynarodowych
     przewidujących rozliczenia w jednostkach rozrachunkowych stosowanych
     w handlu zagranicznym,
   3) jest to konieczne dla ochrony zasad współżycia społecznego,
   4) jest to konieczne dla ochrony życia lub zdrowia ludzi, zwierząt lub 
     ochrony roślin, ochrony środowiska,
   5) jest to konieczne do zapewnienia przestrzegania ustaw i przepisów wykonawczych
     nie pozostających w sprzeczności z postanowieniami Porozumienia
     WTO, łącznie z ustawami i przepisami dotyczącymi utrzymania
     monopolu, ochrony własności intelektualnej,
   6) jest to konieczne do ochrony prywatności jednostek w zakresie rozpowszechniania,
     a także przetwarzania danych osobowych oraz ochrony poufności
     ich akt i rachunków,
   7) jest to uzasadnione względami porządku społecznego lub bezpieczeństwa
     publicznego,
   8) wymagają tego względy obronności lub bezpieczeństwa państwa,
   9) służą wypełnieniu zobowiązań wynikających z Karty Narodów Zjednoczonych
     dla utrzymania międzynarodowego pokoju i bezpieczeństwa,
  10) jest to uzasadnione względami polityki państwa.
 2. W wypadkach określonych w ust. 1, Rada Ministrów może ustanowić, na 
   czas określony, w drodze rozporządzenia, zakaz obrotu usługami z zagranicą.
                                    
                                Art. 23.
Zasady udzielania koncesji w zakresie obrotu usługami z zagranicą regulują 
odrębne przepisy.
                                Art. 24.
 1. Ograniczenia w obrocie usługami z zagranicą mogą być wprowadzane w 
   formie ustanowienia:
   1) limitów usług,
   2) rejestracji usług.
 2. Rada Ministrów określi, w drodze rozporządzenia, wykazy usług objętych:
   1) limitami usług oraz wysokość tych limitów,
   2) rejestracją usług.
 3. Rada Ministrów może w rozporządzeniu, o którym mowa w ust. 2, nałożyć 
   obowiązek składania sprawozdań z wykorzystania pozwoleń, o których 
   mowa w art. 26.
 4. Rada Ministrów wskazuje w rozporządzeniu, o którym mowa w ust. 2, organ
   odpowiedzialny za administrowanie usługami objętymi wykazami, o 
   których mowa w ust. 2.
                                    
                                Art. 25.
Organ odpowiedzialny za administrowanie usługami określi, w drodze rozporządzenia,
sposób rozdysponowania limitów usług.
                                    
                                Art. 26.
 1. Organ odpowiedzialny za administrowanie usługami, wydaje pozwolenia na 
   dokonywanie obrotu usługami z zagranicą, jeżeli ustanowiono wykaz zgodnie
   z art. 24 ust. 2 lub obrót taki został objęty wymogiem uzyskania koncesji.
 2. Pozwolenia na obrót usługami, o których mowa w art. 24 ust. 2 pkt 2, wydawane
   są wnioskodawcy w wielkości określonej we wniosku.
                                    
                                Art. 27.
 1. Organ odpowiedzialny za administrowanie usługami, w drodze decyzji, wydaje
   i odmawia wydania pozwolenia oraz cofa wydane pozwolenia.
 2. Odmowa wydania pozwolenia następuje, jeżeli wnioskodawca:
   1) nie spełnił wymogów określonych na podstawie art. 29 ust. 1,
   2) naruszył w ciągu 24 miesięcy poprzedzających złożenie wniosku, warunki
     uprzednio wydanego pozwolenia,
   3) nie złożył w terminie sprawozdania, o którym mowa w art. 29 ust. 1
     pkt 4,
   4) został skazany prawomocnym wyrokiem za przestępstwo skarbowe, 
     przestępstwo przeciwko mieniu lub dokumentom lub takim wyrokiem 
     została skazana osoba kierująca podmiotem będącym wnioskodawcą.
 3. Odmowa wydania pozwolenia następuje także w wypadku wcześniejszego 
   rozdysponowania limitów usług.
 4. Odmowa wydania pozwolenia może nastąpić, jeżeli wymaga tego interes 
   gospodarczy państwa.
 5. Cofnięcie pozwolenia następuje, jeżeli wnioskodawca naruszył warunki na 
   jakich zostało ono mu wydane.
                                    
                                Art. 28.
Pozwolenie wydaje się na czas określony.
                                    
                                Art. 29.
 1. Organ odpowiedzialny za administrowanie usługami, określi w drodze rozporządzenia:
   1) wzory wniosków stosowane w postępowaniu o wydanie pozwoleń, o 
     których mowa w art. 26 ust. 1, a także wzory tych pozwoleń,
   2) wykaz dokumentów i informacji, które powinny być dołączone do wniosku,
   3) warunki wydania i wykorzystania pozwolenia,
   4) wzór i tryb składania sprawozdań z wykorzystania pozwolenia, jeżeli 
     obowiązek taki został ustanowiony zgodnie z art. 24 ust. 3,
   5) sposób i tryb ewidencjonowania wydanych pozwoleń.
 2. Organ odpowiedzialny za administrowanie usługami w porozumieniu z 
   Ministrem Finansów określi, w drodze rozporządzenia, wysokość opłat za 
   wydanie pozwolenia.
                                    
                               Rozdział 4
          Obrót specjalny z zagranicą, zakazy i ograniczenia 
                                    
                                Art. 30.
 1. Obrót specjalny z zagranicą może podlegać zakazom i ograniczeniom 
   określonym w ustawach lub umowach międzynarodowych.
 2. Wykaz broni, amunicji, materiałów wybuchowych oraz wyrobów i ich części,
   technologii i usług, o przeznaczeniu wojskowym i policyjnym, określony 
   jest na podstawie art. 1 ust. 2 ustawy z dnia 2 grudnia 1993 r. o zasadach 
   szczególnej kontroli obrotu z zagranicą towarami i technologiami w związku
   z porozumieniami i zobowiązaniami międzynarodowymi (Dz.U. Nr 129, 
   poz. 598, z 1996 r. Dz.U. Nr 106, poz. 496, z 1997 r. Nr 88, poz. 554).
                                    
                                Art. 31.
Zakazy i ograniczenia w obrocie specjalnym z zagranicą mogą być wprowadzone
w wypadku, gdy:
   1) wymagają tego względy bezpieczeństwa lub obronności państwa,
   2) wymaga tego ważny interes polityki państwa, 
   3) jest to niezbędne dla wypełniania zobowiązań przyjętych na podstawie 
     umów międzynarodowych.
                                    
                                Art. 32.
 1. Rada Ministrów, może wprowadzić, w drodze rozporządzenia, zakaz obrotu
   specjalnego z zagranicą lub jego ograniczenie. 
 2. Rada Ministrów, może określić, w rozporządzeniu o którym mowa w ust. 
   1, państwa, z którymi obrót specjalny z zagranicą jest zakazany lub ograniczony,
   a także wyroby i ich części, technologie lub usługi, którymi obrót 
   specjalny z zagranicą jest zakazany lub ograniczony.
 3. W wypadku wprowadzenia zakazu, o którym mowa w ust. 2, tracą ważność 
   wydane promesy i pozwolenia na dokonanie obrotu specjalnego, chyba że 
   Rada Ministrów określi inaczej.
                                    
                                Art. 33.
 1. Osoby dokonujące obrotu specjalnego z zagranicą obowiązane są uzyskać 
   wpis do rejestru przedsiębiorców prowadzących obrót specjalny z zagranicą,
   zwany dalej Rejestrem, z zastrzeżeniem ust. 2.
 2. Obowiązek, o którym mowa w ust. 1, nie dotyczy jednostek organizacyjnych
   podległych, podporządkowanych lub nadzorowanych przez Ministra 
   Obrony Narodowej albo jednostek organizacyjnych podległych, podporządkowanych
   lub nadzorowanych przez Ministra Spraw Wewnętrznych i 
   Administracji oraz Szefa Urzędu Ochrony Państwa, realizujących zobowiązania
   lub porozumienia wynikające z umów międzynarodowych, dotyczące 
   w szczególności współpracy wojskowej, policyjnej bądź udziału polskich sił 
   zbrojnych w misjach pokojowych, jeżeli działalność ta nie jest działalnością 
   gospodarczą. 
 3. Rejestr prowadzi Minister Gospodarki.
 4. Minister Gospodarki dokonuje wpisu do Rejestru, na wniosek osoby zainteresowanej,
   po zasięgnięciu opinii Ministrów: Obrony Narodowej, Spraw 
   Wewnętrznych i Administracji, Spraw Zagranicznych oraz Szefa Urzędu 
   Ochrony Państwa.
 5. Minister Gospodarki może odmówić dokonania wpisu, jeżeli:
   1) osoba prowadziła obrót bronią, amunicją, materiałami wybuchowymi 
     oraz wyrobami i ich częściami lub technologiami o przeznaczeniu wojskowym
     lub policyjnym z naruszeniem obowiązujących przepisów,
   2) wymaga tego ważny interes gospodarki narodowej,
   3) wymagają tego względy obronności lub bezpieczeństwa państwa,
   4) wymaga tego ważny interes polityki zagranicznej państwa.
 6. Wpis oraz odmowa dokonania wpisu do Rejestru następuje w drodze decyzji.
 7. Minister Gospodarki wykreśla w drodze decyzji wpis do Rejestru:
   1) na wniosek osoby objętej wpisem,
   2) w razie zawiadomienia przez osobę objętą wpisem, o zaprzestaniu działalności
     gospodarczej w dziedzinie obrotu specjalnego z zagranicą, zgodnie
     z ust. 8,
   3) w wypadku wykreślenia osoby objętej wpisem z rejestru podmiotów gospodarczych,
   4) jeżeli osoba naruszyła przepisy niniejszej ustawy w zakresie obrotu specjalnego
     z zagranicą lub została skazana prawomocnym wyrokiem za 
     przestępstwo skarbowe, przestępstwo przeciwko mieniu lub dokumentom
     albo takim wyrokiem została skazana osoba kierująca podmiotem 
     objętym wpisem,
   5) jeżeli wymaga tego ważny interes gospodarki narodowej,
   6) jeżeli wymagają tego względy obronności lub bezpieczeństwa państwa,
   7) jeżeli wymaga tego ważny interes polityki zagranicznej państwa.
 8. Osoba objęta wpisem do Rejestru jest obowiązana zawiadomić Ministra 
   Gospodarki o zaprzestaniu prowadzenia obrotu specjalnego z zagranicą.
 9. Wykreślenie z Rejestru następuje po zasięgnięciu opinii Ministrów: Obrony
   Narodowej, Spraw Wewnętrznych i Administracji, Spraw Zagranicznych 
   oraz Szefa Urzędu Ochrony Państwa.
10. W wypadku wykreślenia wpisu do Rejestru z przyczyn wymienionych w ust. 
   7 pkt 6 lub 7, stosuje się ust. 6.
                                    
                                Art. 34.
 1. Odmowa dokonania wpisu i wykreślenie wpisu do Rejestru z przyczyn 
   określonych w art. 33 ust. 5 pkt 3 i 4 oraz ust. 7 pkt 6 i 7 nie wymaga uzasadnienia.
 2. Decyzja w przedmiocie wykreślenia z Rejestru, o której mowa w ust. 1, nie 
   podlega zaskarżeniu do Naczelnego Sądu Administracyjnego.
                                    
                                Art. 35.
Wpisu do Rejestru dokonuje się na czas określony, nie dłuższy jednak niż 5 
lat.
                                    
                                Art. 36.
Minister Gospodarki ustali, w drodze rozporządzenia, wzór Rejestru oraz sposób
jego prowadzenia, a także wzór wniosku o dokonanie wpisu do rejestru 
oraz określi niezbędne dokumenty i informacje, które należy dołączyć do 
wniosku.
                                    
                                Art. 37.
 1. Osoba zamierzająca zawrzeć umowę, o której mowa w art. 2 pkt 3 lit. b, 
   jest obowiązana zawiadomić niezwłocznie Ministra Gospodarki o zamiarze 
   podjęcia w tym celu negocjacji.
 2. O zamiarze podjęcia negocjacji przez osobę zamierzającą zawrzeć umowę, 
   o której mowa w art. 2 pkt 3 lit. b, Minister Gospodarki informuje Ministrów:
   Obrony Narodowej, Spraw Wewnętrznych i Administracji, Spraw 
   Zagranicznych oraz Szefa Urzędu Ochrony Państwa.
 3. Umowa, o której mowa w ust. 1, powinna być, pod rygorem nieważności, 
   zawarta w formie pisemnej.
 4. Minister Gospodarki może określić dla osoby, o której mowa w ust. 1, warunki,
   które powinny być spełnione w wypadku ubiegania się o wydanie 
   pozwolenia na dokonanie obrotu specjalnego z zagranicą.
                                Art. 38.
 1. Obrót specjalny z zagranicą może zostać dokonany po uzyskaniu pozwolenia
   na jego dokonanie. 
 2. Pozwolenia na dokonanie obrotu specjalnego z zagranicą wydaje w drodze 
   decyzji Minister Gospodarki na wniosek zainteresowanej osoby, po zasięgnięciu
   opinii Ministrów: Obrony Narodowej, Spraw Wewnętrznych i Administracji,
   Spraw Zagranicznych oraz Szefa Urzędu Ochrony Państwa.
 3. Przepisu ust. 1 nie stosuje się w wypadku określonym w art. 33 ust. 2.
 4. Minister Gospodarki może określić w pozwoleniu na dokonanie obrotu 
   specjalnego z zagranicą warunki dokonania tego obrotu.
 5. Minister Gospodarki, odmawia w drodze decyzji wydania pozwolenia, jeżeli:
   1) osoba nie uzyskała wpisu do Rejestru lub wpis został wykreślony,
   2) osoba naruszyła przepisy ustawy, w zakresie obrotu specjalnego,
   3) wymaga tego ważny interes gospodarki narodowej,
   4) wymagają tego względy obronności lub bezpieczeństwa państwa,
   5) wymaga tego ważny interes polityki zagranicznej państwa.
 6. Minister Gospodarki, cofa w drodze decyzji wydane pozwolenie w wypadku:
   1) stwierdzenia naruszenia warunków określonych w niniejszej ustawie,
   2) stwierdzenia naruszenia warunków określonych w pozwoleniu,
   3) jeżeli wymaga tego ważny interes gospodarki narodowej,
   4) jeżeli wymagają tego względy obronności lub bezpieczeństwa państwa,
   5) jeżeli wymaga tego ważny interes polityki zagranicznej państwa.
 7. Minister Gospodarki stwierdzając naruszenia, o których mowa w ust. 6 pkt 
   1 lub 2, może zobowiązać osobę do odpowiednich działań lub zaniechań 
   przywracających stan wolny od tych naruszeń, w terminie nie przekraczającym
   jednego miesiąca. 
 8. Po bezskutecznym upływie terminu, o którym mowa w ust. 7, Minister Gospodarki
   cofa w drodze decyzji pozwolenie, o którym mowa w ust. 2.
 9. Jeżeli odmowa wydania lub cofnięcie wydanego pozwolenia następuje z 
   przyczyn wskazanych w ust. 5 pkt 4 lub 5 oraz ust. 6 pkt 4 lub 5, decyzja 
   nie wymaga uzasadnienia, a decyzja o cofnięciu pozwolenia podlega natychmiastowemu
   wykonaniu. 
10. Minister Gospodarki określi, w drodze rozporządzenia, wzory wniosków o 
   wydanie pozwolenia na dokonanie obrotu specjalnego z zagranicą oraz 
   dokumenty i informacje, które należy dołączyć do tych wniosków oraz tryb 
   postępowania z pozwoleniami. 
11. Osoba, która otrzymała pozwolenie na dokonanie obrotu specjalnego z zagranicą,
   jest obowiązana do zwrotu Ministrowi Gospodarki oryginału pozwolenia,
   po jego wykorzystaniu lub upływie terminu ważności. 
                                    
                                Art. 39.
Decyzja wydana z przyczyn wskazanych w art. 38 ust. 5 pkt 4 i 5 oraz ust. 6 
pkt 4 i 5 nie podlega zaskarżeniu do Naczelnego Sądu Administracyjnego.
                                    
                                Art. 40.
 1. Osoby zamierzające dokonać obrotu specjalnego z zagranicą mogą się 
   ubiegać o uzyskanie promesy pozwolenia, o którym mowa w art. 38.
 2. Minister Gospodarki w promesie, o której mowa w ust. 1, może określić 
   warunki, bez spełnienia których nie będzie wydane pozwolenie na dokonanie
   obrotu specjalnego z zagranicą.
 3. Do wydania, odmowy wydania lub cofnięcia promesy stosuje się odpowiednio
   art. 38.
 4. Minister Gospodarki określi, w drodze rozporządzenia, wzory wniosków o 
   wydanie promesy pozwolenia oraz niezbędne dokumenty i informacje, 
   które należy dołączyć do wniosków. 
                                    
                                Art. 41.
 1. Minister Gospodarki może, na wniosek zainteresowanej osoby, wydać 
   świadectwo o końcowym użytkowniku.
 2. Świadectwo o końcowym użytkowniku jest dokumentem przeznaczonym 
   do okazania poza granicami Rzeczypospolitej Polskiej i zaświadcza o objęciu
   kontrolą przez właściwe organy transakcji obrotu specjalnego z zagranicą
   w zakresie przywozu na polski obszar celny broni, amunicji, materiałów
   wybuchowych oraz wyrobów i ich części lub technologii o przeznaczeniu
   wojskowym lub policyjnym.
 3. Świadectwo o końcowym użytkowniku może również zawierać i potwierdzać
   szczególne warunki lub obowiązki dotyczące realizacji obrotu specjalnego
   z zagranicą.
 4. Minister Gospodarki określi, w drodze rozporządzenia, wzór świadectwa o 
   końcowym użytkowniku oraz tryb jego wydawania.
                                    
                                Art. 42.
 1. Za dokonanie wpisu do Rejestru oraz za wydanie promesy pozwolenia, 
   pozwolenia na dokonanie obrotu specjalnego z zagranicą lub świadectwa o 
   końcowym użytkowniku pobiera się opłatę.
 2. Minister Gospodarki, w porozumieniu z Ministrem Finansów, określi w 
   drodze rozporządzenia, wysokość opłat, o których mowa w ust. 1.
                                    
                                Art. 43.
 1. Osoby dokonujące obrotu specjalnego z zagranicą, są obowiązane do prowadzenia
   jego ewidencji.
 2. Minister Gospodarki określi, w drodze rozporządzenia, sposób prowadzenia
   ewidencji, o której mowa w ust. 1.
                                    
                                Art. 44.
 1. Osoby dokonujące obrotu specjalnego z zagranicą, są obowiązane do 
   przekazywania Ministrowi Gospodarki informacji o jego realizacji.
 2. Minister Gospodarki przekazuje okresową informację o realizacji obrotu  
   specjalnego z zagranicą Ministrom: Obrony Narodowej, Spraw Wewnętrznych
   i Administracji, Spraw Zagranicznych oraz Szefowi Urzędu Ochrony 
   Państwa.
 3. Minister Gospodarki określa, w drodze rozporządzenia , tryb przekazywania
   informacji o realizacji obrotu specjalnego z zagranicą, o której mowa 
   w ust. 1.
                                    
                                Art. 45.
Minister Spraw Wewnętrznych i Administracji w porozumieniu z Ministrem 
Obrony Narodowej określi, w drodze rozporządzenia, wykaz przejść granicznych,
przez które towary będące przedmiotem obrotu specjalnego z zagranicą 
mogą być wprowadzane na polski obszar celny lub wyprowadzane z polskiego 
obszaru celnego.
                                    
                                Art. 46.
 1. W wypadku przywozu na polski obszar celny lub wywozu z polskiego obszaru
   celnego towarów będących przedmiotem obrotu specjalnego z zagranicą,
   warunkiem nadania przeznaczenia celnego tym towarom jest 
   przedstawienie organowi celnemu pozwolenia na dokonanie obrotu specjalnego.
 2. Organ celny, po przyjęciu zgłoszenia celnego towarów będących przedmiotem
   obrotu specjalnego z zagranicą, jest obowiązany odnotować fakt tego 
   przyjęcia na pozwoleniu na dokonanie obrotu specjalnego z zagranicą.
                                    
                               Rozdział 5
    Kontrola przestrzegania warunków obrotu specjalnego z zagranicą
                                    
                                Art. 47.
 1. Przestrzeganie warunków obrotu specjalnego z zagranicą, określonych w 
   ustawie oraz w wydanych pozwoleniach na jego dokonanie, podlega 
   kontroli.
 2. Organem właściwym w sprawach kontroli, o której mowa w ust. 1, jest 
   Minister Gospodarki.
                                    
                                Art. 48.
 1. Kontrole prowadzi Zespół kontrolny, zwany dalej "Zespołem" powoływany 
   przez Ministra Gospodarki.
 2. Ministrowie: Spraw Wewnętrznych i Administracji, Obrony Narodowej, 
   Spraw Zagranicznych, Finansów, Szef Urzędu Ochrony Państwa oraz Prezes
   Głównego Urzędu Ceł, na wniosek Ministra Gospodarki, oddelegują 
   do jego dyspozycji w celu utworzenia Zespołu, funkcjonariuszy podległych 
   sobie organów kontroli lub funkcjonariuszy, żołnierzy i pracowników innych
   podległych, albo podporządkowanych jednostek organizacyjnych. 
 3. Członkowie Zespołu wykonują czynności kontrolne na podstawie upoważnienia
   do przeprowadzenia kontroli, wydanego przez Ministra Gospodarki 
   oraz legitymacji służbowej. 
 4. Minister Gospodarki, określi w drodze rozporządzenia, wzór upoważnienia 
   do przeprowadzania kontroli.
 5. Minister Gospodarki powołując Zespół, wyznacza jego kierownika, który 
   koordynuje przebieg czynności kontrolnych i sporządza protokół z wyników
   kontroli.
 6. Do kontroli, o której mowa w ust. 1-5, stosuje się odpowiednio przepisy 
   ustawy z dnia 28 września 1991 r. o kontroli skarbowej (Dz.U. Nr 100, 
   poz. 442, z 1992 r. Nr 21, poz. 85, z 1996 r. Nr 106, poz. 496, Nr 152, poz. 
   720, z 1997 r. Nr 71, poz. 449, Nr 121, poz. 770), dotyczące postępowania 
   kontrolnego.
                                    
                                Art. 49.
 1. Protokół z wynikami kontroli, kierownik Zespołu przekazuje Ministrowi 
   Gospodarki.
 2. Minister Gospodarki, określi w drodze rozporządzenia, dane, które powinien
   zawierać protokół ustalający wyniki kontroli. 
 3. W wypadku dokonania obrotu towarami, technologiami i usługami o przeznaczeniu
   wojskowym lub policyjnym, lub ich wykorzystania w sposób niezgodny
   z warunkami określonymi w pozwoleniu na dokonanie obrotu specjalnego
   z zagranicą, albo naruszający wymogi określone umowami międzynarodowymi
   lub przepisami odrębnymi, Minister Gospodarki wzywa 
   osobę do przywrócenia wymaganego stanu w określonym terminie nie 
   przekraczającym miesiąca.
 4. O wynikach kontroli Minister Gospodarki informuje każdorazowo Ministrów:
   Spraw Wewnętrznych i Administracji, Obrony Narodowej, Spraw 
   Zagranicznych, Finansów, Szefa Urzędu Ochrony Państwa oraz Prezesa 
   Głównego Urzędu Ceł. 
                                    
                               Rozdział 6
                             Przepisy karne
                                    
                                Art. 50.
 1. Kto dokonuje obrotu specjalnego z zagranicą bez ważnego wpisu do Rejestru
   lub ważnego pozwolenia na dokonywanie obrotu specjalnego z zagranicą,
   podlega grzywnie i karze pozbawienia wolności od jednego roku do 
   lat 10. 
 2. Tej samej karze podlega ten, kto będąc obowiązany do kierowania działalnością
   osoby krajowej, nie dopełnia obowiązku albo przekracza swoje 
   uprawnienia i przez to dopuszcza do dokonania przez osobę krajową obrotu
   specjalnego z zagranicą. 
 3. Jeżeli sprawca czynu, o którym mowa w ust. 1 lub 2, działa nieumyślnie - 
   podlega karze grzywny.
 4. W razie skazania za przestępstwo określone w ust. 1-3, sąd może orzec 
   przepadek towarów, technologii lub innych przedmiotów służących do popełnienia
   albo pochodzących bezpośrednio lub pośrednio z przestępstwa, 
   nie wyłączając środków płatniczych, papierów wartościowych i wartości 
   dewizowych, chociażby nie stanowiły one własności sprawcy.
                                    
                               Rozdział 7
                     Przepisy przejściowe i końcowe
                                    
                                Art. 51.
W ustawie z dnia 23 grudnia 1988 r. o działalności gospodarczej (Dz.U. Nr 41 
poz. 324, z 1990 r. Nr 26 poz. 149, Nr 34 poz. 198, Nr 86 poz. 504, z 1991 r. 
Nr 31 poz. 128, Nr 41 poz. 179, Nr 73 poz. 321, Nr 105 poz. 452, Nr 106 poz. 
457, Nr 107 poz. 460, z 1993 r. Nr 28 poz. 127, Nr 47 poz. 212, Nr 134 poz. 
646, z 1994 r. Nr 27 poz. 96, Nr 127 poz. 627, z 1995 r. Nr 60, poz. 310, Nr 
85, poz. 426, Nr 90, poz. 446, Nr 141, poz. 700 i Nr 147, poz. 713, z 1996 r. Nr 
41, poz. 177 i Nr 45, poz. 199 oraz z 1997 r. Nr 9, poz. 44, Nr 23, poz. 117, Nr 
43, poz. 272, Nr 54, poz. 348, Nr 60, poz. 369, Nr 75, poz. 471, Nr 88, poz. 
554, Nr 96, poz. 591, Nr 98, poz. 602, Nr 106, poz. 677, Nr 113, poz. 733, Nr 
114, poz. 740, Nr 121, poz. 769 i 770 i Nr 124, poz. 783), wprowadza się następujące
zmiany:
 1) w art. 20 dodaje się ust. 7 a w brzmieniu:
      "7a. Minister Gospodarki, w drodze rozporządzenia, może określić zasady
         udzielania  koncesji w zakresie objętym rozporządzeniem, o 
         którym mowa w art. 11 ust. 1 pkt 9.",
 2) w art. 21 dodaje się ust. 3 w brzmieniu:  
      "3. Koncesje w obrocie z zagranicą towarami i usługami, o których 
         mowa w art. 11 ust. 1 pkt 9, wydaje się na czas oznaczony.".
                                    
                                Art. 52.
W ustawie z dnia 2 grudnia 1993 r. o zasadach szczególnej kontroli obrotu z 
zagranicą towarami i technologiami w związku z porozumieniami i zobowiązaniami
międzynarodowymi (Dz.U. Nr 129, poz. 598, z 1996 r. Dz.U. Nr 106, 
poz. 496, z 1997 r. Nr 88, poz. 554) wprowadza się następujące zmiany:
 1) użyte w ustawie w różnych przypadkach wyrazy "Minister Współpracy Gospodarczej
   z Zagranicą" zastępuje się użytymi w odpowiednich przypadkach
   wyrazami "Minister Gospodarki" w odpowiednich przypadkach;
 2) w art. 3 po ust. 1 dodaje się ust. 1a i 1b w brzmieniu:
      "1a. Wydawanie i cofanie pozwoleń na przywóz, wywóz lub tranzyt 
         przez terytorium Rzeczypospolitej Polskiej broni, amunicji i technologii
         o przeznaczeniu wojskowym lub policyjnym regulują przepisy
         ustawy z dnia ... o administrowaniu obrotem z zagranicą towarami
         i usługami oraz o obrocie specjalnym (Dz.U. Nr ...., poz. 
         ...).
       1b. Certyfikatu importowego, o którym mowa w ust. 1 ustawy nie 
         wydaje się na przywóz, wywóz lub tranzyt przez terytorium Rzeczypospolitej
         Polskiej broni, amunicji i technologii o przeznaczeniu
         wojskowym lub policyjnym.";
 3) w art. 16 ust. 2 otrzymuje brzmienie:
      "2. Ministrowie: Spraw Wewnętrznych i Administracji, Obrony Narodowej,
         Ochrony Środowiska, Zasobów Naturalnych i Leśnictwa 
         oraz Zdrowia i Opieki Społecznej, Szef Urzędu Ochrony Państwa 
         a także Prezesi Państwowej Agencji Atomistyki i Głównego Urzędu
         Ceł spowodują na wniosek Ministra Gospodarki oddelegowanie
         do jego dyspozycji, w celu utworzenia zespołów, funkcjonariuszy
         podległych sobie organów kontroli lub funkcjonariuszy, żołnierzy
         lub pracowników innych podległych albo podporządkowanych 
         jednostek organizacyjnych.".
                                    
                                Art. 53.
W ustawie z dnia 9 stycznia 1997 r. - Kodeks celny (Dz.U. Nr 23, poz. 117, Nr 
64, poz. 407 i Nr 121, poz. 770) w art. 14 po § 6 dodaje się nowy § 6a w 
brzmieniu:
     "§6a. Do pozwoleń, o których mowa w § 6 stosuje się odpowiednio art. 
         17, 18 i 20 ustawy z dnia .... o administrowaniu obrotem z zagranicą
         towarami i usługami oraz o obrocie specjalnym (Dz.U. Nr ..., 
         poz. ...).".
                                    
                                Art. 54.
 1. Postępowania w sprawie udzielenia koncesji lub pozwolenia na przywóz 
   lub wywóz towarów oraz na eksport i import usług, wszczęte przed dniem 
   wejścia w życie niniejszej ustawy i do tego dnia nie zakończone ostateczną 
   decyzją będą toczyć się według przepisów niniejszej ustawy.
 2. Koncesje na podjęcie działalności gospodarczej w zakresie obrotu z zagranicą
   towarami i usługami, wydane przed dniem wejścia w życie niniejszej 
   ustawy na podstawie ustawy, o której mowa w art. 51, pozostają w mocy 
   przez okres 6 miesięcy od dnia wejścia w życie niniejszej ustawy, chyba że 
   ustanowione w nich terminy obowiązywania upływają wcześniej.
                                    
                                Art. 55.
 1. W zakresie obrotu specjalnego z zagranicą nie stosuje się art. 11 ust. 1 pkt 
   9 ustawy z dnia 23 grudnia 1988 r. o działalności gospodarczej. 
 2. Koncesje wydane na podstawie art. 11 ust. 1 pkt 9 ustawy o działalności 
   gospodarczej na dokonywanie obrotu z zagranicą bronią, amunicją, materiałami
   wybuchowymi oraz wyrobami i ich częściami, technologiami i usługami
   o przeznaczeniu wojskowym lub policyjnym, pozostają w mocy przez 
   okres 1 roku od dnia wejścia w życie niniejszej ustawy, chyba że ustanowione
   w nich terminy obowiązywania upływają wcześniej.
                                    
                                Art. 56.
W ustawie z dnia 8 maja 1997 r. o zmianie ustawy - Kodeks celny oraz o 
zmianie ustawy - Prawo celne (Dz.U. Nr 64, poz. 407) art. 1 pkt 1 otrzymuje 
brzmienie:
       "1) w art. 297 na końcu zdania kropkę zastępuje się przecinkiem i 
         dodaje się wyrazy "z wyjątkiem art. 106f.".
                                    
                                Art. 57.
Ustawa wchodzi w życie z dniem 1 stycznia 1998 r.
