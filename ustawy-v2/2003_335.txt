



Dz.U. z 2003 r. Nr 39, poz. 335
                                                                                
                                        
                                                                
                                        
                                   U S T A W A
                           z dnia 10 stycznia 2003 r.
                                        
                  o zmianie ustawy o Komitecie Badań Naukowych
                                        
                                        
                                     Art. 1.
W ustawie z dnia 12 stycznia 1991 r. o Komitecie Badań Naukowych (Dz.U. z 2001 r.
Nr 33, poz. 389) art. 13 otrzymuje brzmienie:
     "Art. 13. Komitet wykonuje swoje zadania przy pomocy ministerstwa
           obsługującego ministra właściwego do spraw nauki.".
                                        
                                     Art. 2.
Do zniesienia urzędu Komitetu Badań Naukowych i przekształcenia tego urzędu w
ministerstwo obsługujące ministra właściwego do spraw nauki stosuje się
odpowiednio przepisy art. 39 ust. 1-1c ustawy z dnia 8 sierpnia 1996 r. o Radzie
Ministrów (Dz.U. z 1999 r. Nr 82, poz. 929, z 2000 r. Nr 120, poz. 1268 oraz z
2001 r. Nr 102, poz. 1116 i Nr 154, poz. 1799 i 1800).
                                        
                                     Art. 3.
1.  Należności i zobowiązania znoszonego urzędu Komitetu Badań Naukowych stają
  się, z zastrzeżeniem ust. 2, należnościami i zobowiązaniami ministra
  właściwego do spraw nauki.
2. Prawa i obowiązki wynikające z umów i porozumień zawartych przez znoszony
  urząd Komitetu Badań Naukowych lub na jego rzecz, przejmuje minister właściwy
  do spraw nauki.
                                        
                                     Art. 4.
1. Z dniem utworzenia ministerstwa obsługującego ministra właściwego do spraw
  nauki pracownicy znoszonego urzędu Komitetu Badań Naukowych stają się
  pracownikami tego ministerstwa.
2. Dyrektor Generalny znoszonego urzędu Komitetu Badań Naukowych, w terminie 7
  dni od dnia ogłoszenia ustawy, jest obowiązany zawiadomić na piśmie
  pracowników o zmianach, jakie mają nastąpić w zakresie ich stosunków pracy.
  Przepisy art. 23{1} § 4 Kodeksu pracy stosuje się odpowiednio.
3. Stosunki pracy z pracownikami, o których mowa w ust. 1, wygasają po upływie
  trzech miesięcy od dnia przejścia do ministerstwa obsługującego ministra
  właściwego do spraw nauki, jeżeli przed upływem tego terminu nie zostaną im
  zaproponowane nowe warunki pracy lub płacy na dalszy okres albo w razie
  nieprzyjęcia nowych warunków pracy lub płacy.
4. Wcześniejsze rozwiązanie stosunku pracy z pracownikiem może nastąpić za
  wypowiedzeniem.
5. W przypadku wygaśnięcia stosunku pracy, o którym mowa w ust. 3, lub
  wypowiedzenia, o którym mowa w ust. 4, pracownikom przysługują świadczenia
  przewidziane dla pracowników, z którymi stosunki pracy rozwiązuje się z
  powodu likwidacji urzędu.
6. Przepisów ust. 2 zdanie drugie oraz ust. 3 i 4 nie stosuje się do urzędników
  służby cywilnej, do których stosuje się przepisy ustawy z dnia 18 grudnia
  1998 r. o służbie cywilnej (Dz.U. z 1999 r. Nr 49, poz. 483, Nr 70, poz. 778
  i Nr 110, poz. 1255, z 2001 r. Nr 102, poz. 1116, Nr 111, poz. 1194, Nr 128,
  poz. 1403 i Nr 154, poz. 1800 oraz z 2002 r. Nr 150, poz. 1237, Nr 153, poz.
  1271 i Nr 240, poz. 2052).
                                     Art. 5.
Ustawa wchodzi w życie pierwszego dnia miesiąca następującego po miesiącu
ogłoszenia.
