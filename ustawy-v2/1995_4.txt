



                                    
                              
Dz.U. z 1995 r. Nr 2, poz. 4 
                                    
                                   
 
                                USTAWA
                       z dnia 14 grudnia 1994 r.
                                    
          o Radiofonicznym Ośrodku Nadawczym w Konstantynowie
                                    
                                    
                               Rozdział 1
                            Przepisy ogólne
                                    
                                Art. 1.
 1. Ustawa określa zasady przywrócenia funkcjonowania i dalszej działalności 
   Radiofonicznego Ośrodka Nadawczego, zlokalizowanego w Konstantynowie
   w województwie płockim, zwanego dalej RON.
 2. Maksymalna moc nadajników emitujących fale elektromagnetyczne z zakresu
   fal radiowych długich, zasilających maszt antenowy RON, nie może 
   przekraczać 2000 kW.
 3. Zadaniem RON jest emisja programu radiofonii publicznej w rozumieniu 
   ustawy z dnia 29 grudnia 1992 r. o radiofonii i telewizji (Dz.U. z 1993 r. 
   Nr 7, poz. 34).
 
                                Art. 2.
 1. Właścicielowi RON powierza się wykonanie zadania polegającego na 
   przywróceniu funkcjonowania RON. Przywrócenie funkcjonowania RON 
   jest realizacją celu publicznego.
 2. Właściciel RON ponosi koszty budowy masztu antenowego oraz urządzeń 
   z nim współpracujących, modernizacji urządzeń nadawczych oraz wykupu 
   nieruchomości w strefach ochronnych, o których mowa w art. 7 w ust. 2 i 
   3.
 3. Koszt wywłaszczenia nieruchomości, o których mowa w art. 6 w ust. 4, ponosi
   Skarb Państwa.
 
                               Rozdział 2
        Postępowanie poprzedzające rozpoczęcie robót budowlanych
                                    
                                Art. 3.
Ocenę oddziaływania RON na środowisko sporządza biegły z listy rzeczoznawców,
wskazany przez Ministra Ochrony Środowiska, Zasobów Naturalnych i 
Leśnictwa.
                                Art. 4.
 1. Właściwy wojewoda, po otrzymaniu od właściciela RON oceny, o której 
   mowa w art. 3, oraz ustanowieniu stref ochronnych, o których mowa w art. 
   7 ust. 1, dokona w trybie art. 15 ustawy z dnia 7 lipca 1994 r. o zagospodarowaniu
   przestrzennym (Dz.U. Nr 89, poz. 415) zmiany miejscowych 
   planów zagospodarowania przestrzennego gmin Gąbin i Sanniki w województwie
   płockim.
 2. Przy dokonywaniu zmiany planów, o której mowa w ust. 1, nie stosuje się 
   przepisów art. 18 ust. 2 pkt 4, 5 i 7-10 oraz art. 23 i 24 ustawy z dnia 7 lipca
   1994 r. o zagospodarowaniu przestrzennym.
 3. Zmiana miejscowych planów zagospodarowania przestrzennego, o której 
   mowa w ust. 1, wymaga uzgodnienia z Ministrem Ochrony Środowiska, 
   Zasobów Naturalnych i Leśnictwa, Głównym Inspektorem Sanitarnym 
   oraz organami właściwymi do uzgadniania miejscowych planów zagospodarowania
   przestrzennego na podstawie przepisów szczególnych.
 4. Osoby kwestionujące ustalenia zmieniające plany zagospodarowania przestrzennego,
   o których mowa w ust. 1, mogą wnieść protest do właściwego 
   wojewody w terminie nie dłuższym niż 14 dni po upływie terminu wyłożenia
   projektów planów zagospodarowania przestrzennego. 
 5. Właściwy wojewoda rozstrzyga o uwzględnieniu lub odrzuceniu protestu.
 6. Zmiana miejscowych planów zagospodarowania przestrzennego, dokonana 
   w trybie określonym w ust. 1, nie rodzi skutków określonych w art. 36 ust. 
   1 i 2 ustawy z dnia 7 lipca 1994 r. o zagospodarowaniu przestrzennym.
 7. Jeżeli wartość nieruchomości uległa obniżeniu w związku ze zmianą miejscowego
   planu zagospodarowania przestrzennego, o której mowa w ust. 1, 
   a właściciel zbywa tę nieruchomość, może on żądać od właściciela RON 
   odszkodowania równego obniżeniu wartości nieruchomości. W takim 
   przypadku stosuje się odpowiednio przepisy art. 36 ust. 4, 6, 12-14 ustawy 
   z dnia 7 lipca 1994 r. o zagospodarowaniu przestrzennym.
 
                                Art. 5.
Organem właściwym w sprawie wydania pozwolenia na budowę na terenie 
RON masztu antenowego i urządzeń współpracujących jest kierownik właściwego
miejscowo urzędu rejonowego i kompetencja ta nie może być przekazana
innemu organowi w drodze porozumienia.
                               Rozdział 3
                       Pozyskiwanie nieruchomości
                                    
                                Art. 6.
 1. Właściciel RON jest zobowiązany nabyć własność gruntów położonych w 
   strefie ochronnej pierwszego stopnia, o której mowa w art. 7 ust. 2.
 2. Właściciel RON jest zobowiązany nabyć własność nieruchomości położonych
   w strefie ochronnej drugiego stopnia, o której mowa w art. 7 ust. 3:
    1) na których są usytuowane: stacje paliw, zbiorniki paliw oraz obiekty 
      będące źródłem trwałych, wtórnych pól elektromagnetycznych o wartościach
      skutecznych natężenia składowej elektrycznej pola elektromagnetycznego
      większych od 20 V/m,
    2) względem których nie jest możliwe wypełnienie warunków określonych 
      w art. 8 ust. 4 lub w art. 9 ust. 1.
 3. Nabycie nieruchomości, o których mowa w ust. 1 i 2, następuje w drodze 
   umowy cywilnoprawnej.
 4. Nieruchomości, o których mowa w ust. 1 i 2, podlegają wywłaszczeniu w 
   trybie przepisów ustawy z dnia 29 kwietnia 1985 r. o gospodarce gruntami 
   i wywłaszczaniu nieruchomości (Dz. U. z 1991 r. Nr 30, poz. 127, Nr 103, 
   poz. 446 i Nr 107, poz. 464, z 1993 r. Nr 47, poz. 212 i Nr 131, poz. 629 
   oraz z 1994 r. Nr 27, poz. 96, Nr 31, poz. 118, Nr 84, poz. 384, Nr 85, poz. 
   388, Nr 89, poz. 415 i Nr 123, poz. 601), jeżeli w ciągu 3 miesięcy od dnia 
   zawiadomienia właściciela nieruchomości o ofercie kupna nieruchomości - 
   negocjacje nie doprowadzą do zawarcia umowy w trybie przepisu ust. 3.
 5. Odszkodowanie za wywłaszczenie nieruchomości powinno odpowiadać ich 
   wartości rynkowej, ustalonej według stanu i cen na dzień wydania decyzji 
   o wywłaszczeniu, zwaloryzowanej na dzień wydania decyzji o odszkodowaniu
   według zasad obowiązujących przy wywłaszczaniu nieruchomości.
 6. Zmiany w zagospodarowaniu gruntów dokonane po otrzymaniu oferty zawarcia
   umowy kupna-sprzedaży, o której mowa w ust. 3, nie mają wpływu 
   na wysokość odszkodowania, chyba że zmiany te były uzasadnione koniecznością
   zachowania bezpieczeństwa ludzi lub mienia.
 7. Nieruchomości nabyte w trybie przewidzianym w ust. 4 są oddawane właścicielowi
   RON w wieczyste użytkowanie.
 
                               Rozdział 4
           Ochrona przed elektromagnetycznym promieniowaniem
                     niejonizującym w otoczeniu RON
                                    
                                Art. 7.
 1. Na obszarach otaczających RON właściwy wojewoda, działając w porozumieniu
   z Ministrem Ochrony Środowiska, Zasobów Naturalnych i Leśnictwa
   oraz z Głównym Inspektorem Sanitarnym, ustanowi strefy ochronne 
   pierwszego i drugiego stopnia, które zostaną wyznaczone:
    1) przed uruchomieniem RON - na podstawie obliczeń przedstawionych 
      w ocenie oddziaływania na środowisko, o której mowa w art. 3,
    2) po uruchomieniu RON - na podstawie wyników pomiarów, o których 
      mowa w art. 10.
 2. Strefę ochronną pierwszego stopnia stanowi obszar otaczający RON, w 
   którym wartość skuteczna natężenia składowej elektrycznej pola elektromagnetycznego
   wielkiej częstotliwości wytwarzanego przez RON jest większa
   od 20 V/m w wolnej przestrzeni.
 3. Strefę ochronną drugiego stopnia stanowi obszar otaczający RON, w którym
   wartość skuteczna składowej elektrycznej pola elektromagnetycznego 
   wielkiej częstotliwości wytwarzanego przez RON jest większa od 5 V/m w 
   wolnej przestrzeni i nie przekracza 20 V/m.
 
                                Art. 8.
 1. Na obszarze strefy ochronnej pierwszego stopnia przebywanie ludności jest 
   zabronione, z wyjątkiem osób zatrudnionych przy eksploatacji RON. Zasady
   przebywania tych osób regulują odrębne przepisy.
 2. Na obszarze strefy ochronnej drugiego stopnia przebywanie ludności jest 
   dozwolone.
 3. Na obszarze strefy ochronnej drugiego stopnia jest zabronione wznoszenie 
   stacji paliw i zbiorników paliw oraz obiektów będących źródłami wtórych 
   pól elektromagnetycznych.
 4. Budynki, z wyłączeniem budynków wymienionych w ust. 3, wzniesione na 
   obszarze strefy ochronnej drugiego stopnia przed dniem ustanowienia tej 
   strefy, mogą być nadal użytkowane, jeżeli w ich wnętrzu i otoczeniu wartość
   skuteczna natężenia składowej elektrycznej pola elektromagnetycznego
   wytwarzanego przez RON nie przekracza trwale w żadnym miejscu 20 
   V/m.
 5. Dopuszcza się przebudowę, rozbudowę lub modernizację budynków, o 
   których mowa w ust. 4, pod warunkiem że w wyniku tych działań we wnętrzu
   i otoczeniu tych budynków wartość skuteczna natężenia składowej 
   elektrycznej pola elektromagnetycznego wytwarzanego przez RON nie 
   przekroczy trwale w żadnym miejscu 20 V/m.
 6. Na obszarze strefy ochronnej drugiego stopnia dopuszcza się wznoszenie 
   nowych budynków o konstrukcji zapewniającej, że w ich wnętrzu i otoczeniu
   wartość skuteczna natężenia składowej elektrycznej pola elektromagnetycznego
   wytwarzanego przez RON nie przekroczy trwale w żadnym 
   miejscu 20 V/m.
 
                                Art. 9.
 1. Właściciel RON jest zobowiązany do likwidacji - na swój koszt - trwałych, 
   wtórnych pól elektromagnetycznych wielkiej częstotliwości, występujących 
   poza strefą ochronną pierwszego stopnia i wywołanych polami elektromagnetycznymi
   wielkiej częstotliwości wytwarzanymi przez RON, o wartości 
   skutecznej składowej elektrycznej pola elektromagnetycznego wielkiej częstotliwości
   przekraczającej 20 V/m w wolnej przestrzeni.
 2. Zobowiązanie, o którym mowa w ust. 1, nie dotyczy pól elektromagnetycznych,
   występujących we wnętrzu i otoczeniu budynków nie spełniających 
   warunków określonych w art. 8 w ust. 5 i 6.
                                    
                               Rozdział 5
              Pomiary kontrolne pól elektromagnetycznych 
                                    
                                Art. 10.
 1. Właściciel RON jest zobowiązany do wykonania - na swój koszt i przez 
   osoby wskazane przez właściwego wojewodę, spośród osób uprawnionych 
   na podstawie odrębnych przepisów - pomiarów kontrolnych natężenia pól 
   elektromagnetycznych wielkiej częstotliwości wytwarzanych przez RON:
    1) bezpośrednio po przywróceniu jego zdolności funkcjonowania,
    2) każdorazowo - w razie zmiany warunków jego eksploatacji, które mogą
      wpływać na zwiększenie wartości natężeń pól elektromagnetycznych
      wielkiej częstotliwości oraz zasięgu stref ochronnych.
 2. Wyniki pomiarów, o których mowa w ust. 1, właściciel RON przedstawia 
   niezwłocznie właściwemu wojewodzie oraz właściwemu państwowemu wojewódzkiemu
   inspektorowi sanitarnemu.
 
                                Art. 11.
 1. Właściciel RON jest zobowiązany, na żądanie właściwego wojewody, dostarczyć
   i zainstalować - na swój koszt - w miejscu wskazanym przez wojewodę,
   urządzenie umożliwiające wykonywanie przez osoby wyznaczone 
   przez właściwe miejscowo rady gmin, stałej, społecznej kontroli natężenia 
   energii pól elektromagnetycznych wielkiej częstotliwości emitowanych 
   przez RON.
 2. Osobom określonym w ust. 1 przysługuje nieograniczony dostęp do urządzenia
   pomiarowego i prawo występowania z wnioskami o przeprowadzenie
   pomiarów do organów Państwowej Inspekcji Sanitarnej.
 
                                Art. 12
W przypadku przekroczenia określonych w art. 7 w ust. 2 i 3, wartości natężeń 
w strefie ochronnej, właściwy wojewoda nakaże usunięcie przyczyny przekroczenia.
 
                               Rozdział 6
                            Przepisy końcowe
                                    
                                Art. 13.
 1. Podczas przywracania funkcjonowania RON jest dozwolone usuwanie 
   drzew i krzewów z terenu RON, z wyjątkiem drzew stanowiących pomniki 
   przyrody.
 2. Za wycięcie drzew i krzewów, o których mowa w ust. 1, nie pobiera się 
   opłat przewidzianych w odrębnych przepisach.
 
                                Art. 14.
Ustawa wchodzi w życie po upływie 14 dni od dnia ogłoszenia.
