



Dz.U. z 2001 r. Nr 126, poz. 1379
                                        
                                        
                                        
                                        
                                     USTAWA
                            z dnia  27 lipca  2001 r.
                                        
        o Urzędzie Rejestracji Produktów Leczniczych, Wyrobów Medycznych
                             i Produktów Biobójczych
                                        
                                     Art. 1.
1. Tworzy się Urząd Rejestracji Produktów Leczniczych, Wyrobów Medycznych
  i Produktów Biobójczych, zwany dalej "Urzędem".
2. Prezes Urzędu wykonuje zadania przy pomocy Urzędu Rejestracji Produktów
  Leczniczych, Wyrobów Medycznych i Produktów Biobójczych.
3. Organizację i funkcjonowanie Urzędu określa statut nadany przez Prezesa Rady
  Ministrów, w drodze rozporządzenia.
                                        
                                     Art. 2.
1. Prezes Urzędu jest centralnym organem administracji rządowej właściwym w
  sprawach oceny jakości, skuteczności i bezpieczeństwa:
   1) produktów leczniczych w zakresie określonym ustawą z dnia 27 lipca  2001
     r.
     - Prawo farmaceutyczne (Dz.U. Nr ", poz. "),
   2) wyrobów medycznych w zakresie określonym ustawą z dnia 27 lipca  2001 r.
     o wyrobach medycznych (Dz.U. Nr ", poz. "),
   3) produktów biobójczych określonych w odrębnych przepisach.
2. Na czele Urzędu stoi Prezes Urzędu Rejestracji Produktów Leczniczych,
  Wyrobów Medycznych i Produktów Biobójczych, zwany dalej "Prezesem Urzędu".
3. Prezes Urzędu jest powoływany na okres 5 lat i odwoływany przez Prezesa Rady
  Ministrów na wniosek ministra właściwego do spraw zdrowia. Ta sama osoba może
  być powołana na stanowisko Prezesa Urzędu najwyżej na dwie kolejne kadencje.
4. Kandydata na stanowisko Prezesa Urzędu wyłania się w wyniku postępowania
  konkursowego, którego sposób i tryb określa, w drodze rozporządzenia,
  minister właściwy do spraw zdrowia w porozumieniu z ministrem właściwym do
  spraw administracji publicznej, uwzględniając w szczególności:
   1) skład komisji konkursowej,
   2) wymogi wobec członków komisji konkursowej,
   3) procedury przeprowadzania konkursu.
                                        
                                     Art. 3.
Prezesem Urzędu może zostać osoba, która:
   1) jest obywatelem polskim,
   2) nie była karana za przestępstwa z winy umyślnej,
   3) ukończyła wyższe studia i uzyskała tytuł zawodowy lekarza, lekarza
     stomatologa lub tytuł magistra farmacji,
   4) posiada wiedzę w zakresie prawa polskiego i prawa wspólnotowego dotyczącą
     produktów leczniczych i biobójczych, wyrobów medycznych oraz co najmniej 5letni
okres zatrudnienia na stanowiskach kierowniczych w:
     a) szkołach wyższych i innych placówkach naukowych, które posiadają prawo
       nadawania stopni naukowych,
     b) jednostkach badawczo-rozwojowych,
     c) administracji publicznej związanej z ochroną zdrowia.
                                        
                                     Art. 4.
W okresie trwania kadencji Prezes Urzędu może zostać odwołany przez Prezesa Rady
Ministrów na wniosek ministra właściwego do spraw zdrowia w przypadku:
   1) złożenia rezygnacji ze stanowiska,
   2) choroby trwale uniemożliwiającej wykonywanie zadań,
   3) skazania prawomocnym wyrokiem za popełnienie przestępstwa z winy
     umyślnej,
   4) nawiązania stosunku pracy z innym pracodawcą,
   5) naruszenia przepisów ustawy z dnia 21 sierpnia 1997 r. o ograniczeniu
     prowadzenia działalności gospodarczej przez osoby pełniące funkcje
     publiczne (Dz.U. z 1997 r. Nr 106, poz. 679, z 1998 r. Nr 162, poz. 1126,
     z 1999 r. Nr 49, poz. 493 oraz z 2000 r. Nr 26, poz. 306),
   6) rażącego naruszenia swoich obowiązków.
                                        
                                     Art. 5.
1. Wiceprezesów Urzędu w liczbie nie przekraczającej 3 osób, powołuje i
  odwołuje minister właściwy do spraw zdrowia, na wniosek Prezesa Urzędu,
  spośród kandydatów spełniających wymagania określone w ust. 2.
2. Kandydatami mogą zostać osoby które ukończyły wyższe studia i uzyskały tytuł
  magistra lub równoważny oraz spełniają wymogi określone w art. 3 pkt 1-2 i 4.
                                        
                                     Art. 6.
1. Do zakresu działania Prezesa Urzędu należy:
   1) w zakresie produktów leczniczych w szczególności:
     a) prowadzenie postępowań w sprawach dopuszczania do obrotu produktów
       leczniczych, w tym również produktów leczniczych weterynaryjnych,
     b) udzielanie informacji w zakresie dokumentacji i czynności dotyczących
       dopuszczania do obrotu,
     c) prowadzenie Rejestru Produktów Leczniczych Dopuszczonych do Obrotu na
       terytorium Rzeczypospolitej Polskiej,
     d) prowadzenie Centralnej Ewidencji Badań Klinicznych,
     e) sprawowanie nadzoru nad bezpieczeństwem stosowania produktów
       leczniczych i jego monitorowaniem oraz prowadzenie Centralnej Ewidencji
       zgłaszanych niepożądanych działań produktów leczniczych dopuszczonych do
       obrotu,
     f) publikowanie w dzienniku urzędowym ministra właściwego do spraw
       zdrowia, co najmniej raz w roku, Urzędowego Wykazu Produktów Leczniczych
       Dopuszczonych do Obrotu na terytorium Rzeczypospolitej Polskiej z
       oddzielnym wykazem produktów leczniczych weterynaryjnych; wykaz zawiera
       nazwę produktu leczniczego, jego postać, niezbędne informacje o
       składzie, informacje wskazujące na ograniczenie w jego wydawaniu bądź
       stosowaniu, wielkość opakowania, nazwę podmiotu odpowiedzialnego za
       wprowadzenie produktu leczniczego na rynek oraz nazwę
       i kraj wytwórcy,
     g) wydawanie raz w miesiącu biuletynu zawierającego wykaz produktów
       leczniczych, które uzyskały pozwolenie na dopuszczenie do obrotu lub
       odmowę pozwolenia; wykaz powinien zawierać nazwę produktu leczniczego,
       jego postać, wielkość  opakowania, oraz nazwę i kraj wytwórcy,
       a w przypadku decyzji pozytywnych ponadto nazwę podmiotu
       odpowiedzialnego za wprowadzenie produktu leczniczego na rynek,
     h) opracowywanie i wydawanie Farmakopei Polskiej zatwierdzanej przez
       ministra właściwego do spraw zdrowia,
   2) w zakresie wyrobów medycznych, w szczególności:
     a) nadzór w zakresie wprowadzania do obrotu i wprowadzania do używania
       wyrobów medycznych,
     b) prowadzenie Rejestru Wytwórców i Wyrobów Medycznych,
     c) prowadzenie Rejestru Incydentów Medycznych,
     d) publikowanie w dzienniku urzędowym ministra właściwego do spraw
       zdrowia, co najmniej raz do roku, Urzędowego Wykazu Wyrobów Medycznych
       wprowadzonych do obrotu na terytorium Rzeczypospolitej Polskiej,
     e) wydawanie raz na miesiąc biuletynu zawierającego wykaz wyrobów
       medycznych, które uzyskały pozwolenie na dopuszczenie do obrotu lub
       odmowę pozwolenia; wykaz powinien zawierać nazwę wyrobu medycznego, jego
       rodzaj oraz nazwę wytwórcy,
     f) dopuszczanie na zasadach określonych w art. 8 ustawy z dnia 27 lipca
       2001 r. o wyrobach medycznych (Dz.U. Nr ...., poz. ...) do używania
       pojedynczych egzemplarzy wyrobów medycznych bez przeprowadzania oceny
       zgodności,
     g) zawierania porozumień z Prezesem Polskiego Komitetu Normalizacyjnego w
       sprawach opracowywania projektów Polskich Norm dotyczących wyrobów
       medycznych, systemów zapewnienia jakości odnoszących się do tej
       dziedziny oraz przygotowywania i udostępniania w postaci elektronicznej
       i drukowanej aktualnego wykazu Polskich Norm zharmonizowanych związanych
       z wyrobami medycznymi,
   3) w zakresie produktów biobójczych:
     a) prowadzenie postępowań w sprawach wprowadzania do obrotu produktów
       biobójczych oraz postępowań w sprawach wpisu do rejestru produktów
       biobójczych stanowiących niewielkie zagrożenie,
     b) współdziałanie z organami Komisji Europejskiej w zakresie wpisów
       substancji czynnej produktu biobójczego do ewidencji substancji
       czynnych.
2. Prezes Urzędu składa ministrowi właściwemu do spraw zdrowia, do dnia 31
  marca każdego roku, sprawozdanie ze swojej działalności za poprzedni rok
  kalendarzowy.
                                        
                                     Art. 7.
Organami opiniodawczymi-doradczymi Prezesa Urzędu są:
   1) Komisja do Spraw Produktów Leczniczych w zakresie dopuszczenia do obrotu
     produktów leczniczych,
   2) Komisja Farmakopei w zakresie opracowywania i wydawania Farmakopei
     Polskiej,
   3) Komisja do Spraw Wyrobów Medycznych w zakresie dotyczącym wyrobów
     medycznych,
   4) Komisja do Spraw Produktów Biobójczych w zakresie dotyczącym produktów
     biobójczych.
                                        
                                     Art. 8.
1. W skład Komisji, o których mowa w art. 7, wchodzą w liczbie, nie więcej niż
  15
  osób, członkowie powoływani i odwoływani przez ministra właściwego do spraw
  zdrowia na wniosek Prezesa Urzędu spośród przedstawicieli nauk medycznych,
  weterynaryjnych  odpowiednich specjalności medycznych i weterynaryjnych oraz
  farmaceutycznych, a w przypadku Komisji do Spraw Wyrobów Medycznych także
  przedstawiciele nauk technicznych, a w odniesieniu do Komisji do Spraw
  Produktów Biobójczych przedstawiciele nauk przyrodniczych i chemicznych.
2. Minister właściwy do spraw zdrowia określa w drodze rozporządzenia
  szczegółowy sposób zgłaszania kandydatów na członków Komisji, o których mowa
  w art. 7,
  uwzględniając w szczególności podmioty uprawnione do zgłaszania kandydatów
  oraz sposób ich powoływania i odwoływania, a także zadania i skład komisji.
                                        
                                     Art. 9.
1. Należność za pracę w Komisji wypłacana jest w formie ryczałtu miesięcznego
  w wysokości przeciętnego miesięcznego wynagrodzenia za okres ostatnich 6
  miesięcy, ogłaszanego przez Prezesa Głównego Urzędu Statystycznego w
  Dzienniku Urzędowym Rzeczypospolitej Polskiej "Monitor Polski".
2. Wynagrodzenie przewodniczącego, wiceprzewodniczącego oraz członków Komisji
  ulega obniżeniu o 15% wynagrodzenia za każdy dzień nieusprawiedliwionej
  nieobecności na posiedzeniu.
3. Koszty działania Komisji, o których mowa w art. 7, są finansowane z budżetu
  państwa w części, której dysponentem jest Prezes Urzędu.
4. Za udział w posiedzeniach Komisji, o których mowa w art. 7, zamiejscowym
  członkom i ekspertom przysługuje zwrot kosztów przejazdów i noclegów na
  zasadach
  określonych  w przepisach w sprawie zasad ustalania oraz wysokości należności
  przysługujących pracownikom z tytułu podróży służbowej na obszarze kraju.
                                        
                                    Art. 10.
Ustawa wchodzi w życie w terminie i na zasadach określonych w ustawie - Przepisy
wprowadzające ustawę Prawo farmaceutyczne, ustawę o wyrobach medycznych oraz
ustawę o Urzędzie Rejestracji Produktów Leczniczych, Wyrobów Medycznych i
Produktów Biobójczych.
