



Dz.U. z 2001 r. Nr 63, poz. 636
                                                                                
                                        
                                        
                                        
                                     USTAWA
                             z dnia 11 maja 2001 r.
                                        
                                 Prawo o miarach
                                        
                                        
                                   Rozdział 1
                                 Przepisy ogólne
                                        
                                     Art. 1.
Celem ustawy jest zapewnienie jednolitości miar i wymaganej dokładności pomiarów
wielkości fizycznych w Rzeczypospolitej Polskiej.
                                        
                                     Art. 2.
1. Ustawa reguluje zagadnienia:
   1) legalnych jednostek miar i państwowych wzorców jednostek miar,
   2) prawnej kontroli metrologicznej przyrządów pomiarowych,
   3) kompetencji i zadań organów administracji rządowej właściwych w sprawach
     miar, zwanych dalej "organami administracji miar",
   4) sprawowania nadzoru nad wykonywaniem przepisów ustawy.
2. W sprawach nieokreślonych w niniejszej ustawie, dotyczących przyrządów
  pomiarowych, stosuje się przepisy regulujące zagadnienia oceny zgodności
  wyrobów oraz akredytacji, zawarte w ustawie z dnia 28 kwietnia 2000 r. o
  systemie oceny zgodności, akredytacji oraz o zmianie niektórych ustaw (Dz.U.
  Nr 43, poz. 489), zwanej dalej "ustawą o ocenie zgodności".
                                        
                                     Art. 3.
Rada Ministrów określi, w drodze rozporządzenia, sposób prowadzenia i
organizację działalności w celu zapewnienia jednolitości miar i dokładności
pomiarów związanych z obronnością i bezpieczeństwem państwa, z uwzględnieniem
wymagań dotyczących:
   1) procedur pomiarowych,
   2) prawnej kontroli metrologicznej przyrządów pomiarowych,
   3)  odniesienia do państwowych wzorców jednostek miar,
   4)  realizacji zobowiązań wynikających z wiążących Rzeczpospolitą Polską
     umów międzynarodowych.
                                        
                                     Art. 4.
Użyte w ustawie określenia oznaczają:
   1) legalna jednostka miary - jednostkę miary, której stosowanie jest
     nakazane lub dozwolone przepisem prawnym,
   2) wzorzec jednostki miary - przyrząd pomiarowy przeznaczony do
     zdefiniowania, zrealizowania, zachowania lub odtwarzania jednostki miary
     albo jednej lub wielu wartości danej wielkości fizycznej i służący jako
     odniesienie,
   3) państwowy wzorzec jednostki miary - wzorzec jednostki miary uznany
     urzędowo w Rzeczypospolitej Polskiej za podstawę do przypisywania wartości
     innym wzorcom jednostki miary danej wielkości fizycznej,
   4) Międzynarodowy Układ Jednostek Miar (SI) - spójny układ jednostek miar,
     przyjęty i zalecany przez Generalną Konferencję Miar,
   5) przyrząd pomiarowy - urządzenie, układ pomiarowy lub jego elementy,
     przeznaczone do wykonania pomiarów samodzielnie lub w połączeniu z jednym
     lub wieloma urządzeniami dodatkowymi; wzorce miary i materiały odniesienia
     są traktowane jako przyrządy pomiarowe,
   6) wzorzec miary - urządzenie przeznaczone do odtwarzania lub dostarczania
     jednej lub wielu znanych wartości danej wielkości fizycznej w sposób
     niezmienny podczas jego stosowania,
   7) materiał odniesienia - materiał lub substancję, których jedna lub więcej
     wartości ich właściwości są dostatecznie jednorodne i określone w stopniu
     umożliwiającym stosowanie do wzorcowania przyrządu pomiarowego, oceny
     metody pomiarowej lub przypisania wartości właściwościom innych
     materiałów,
   8) wymagania metrologiczne - wymagania zasadnicze i szczegółowe, którym musi
     odpowiadać przyrząd pomiarowy, zdefiniowane we właściwych przepisach,
   9) prawna kontrola metrologiczna - działanie zmierzające do wykazania, że
     przyrząd pomiarowy spełnia wymagania metrologiczne określone we właściwych
     przepisach,
  10) ocena zgodności - działanie zmierzające do wykazania, że należycie
     zidentyfikowany przyrząd pomiarowy lub proces jego wytwarzania jest zgodny
     z wymaganiami zasadniczymi i szczegółowymi, zdefiniowanymi we właściwych
     przepisach,
  11) procedury oceny zgodności (moduły) - procedury w rozumieniu ustawy o
     ocenie zgodności, zdefiniowane we właściwych przepisach,
  12) zatwierdzenie typu - wykazanie na podstawie wyników przeprowadzonych
     badań, że typ przyrządu pomiarowego spełnia wymagania metrologiczne
     określone we właściwych przepisach,
  13) legalizacja - sprawdzenie, stwierdzenie i poświadczenie dowodem
     legalizacji, że przyrząd pomiarowy spełnia wymagania metrologiczne
     określone we właściwych przepisach; pojęcie to obejmuje:
     a) legalizację pierwotną - legalizację przyrządu pomiarowego po raz
       pierwszy po wyprodukowaniu, przed  wprowadzeniem go do obrotu lub
       użytkowania,
     b) legalizację ponowną - każdą kolejną legalizację przyrządu pomiarowego,
     c) legalizację jednostkową - legalizację pierwotną przyrządu pomiarowego w
       wykonaniu jednostkowym, skonstruowanego dla określonego, szczególnego
       zastosowania; obejmuje ona swoim zakresem badania wykonywane w ramach
       zatwierdzenia typu,
  14) wzorcowanie - czynności ustalające relację między wartościami wielkości
     mierzonej wskazanymi przez przyrząd pomiarowy a odpowiednimi wartościami
     wielkości fizycznych, realizowanymi przez wzorzec jednostki miary,
  15) wprowadzenie do obrotu - przekazanie przyrządu pomiarowego po raz
     pierwszy sprzedawcy bądź użytkownikowi przez producenta, jego
     przedstawiciela lub importera,
  16) wprowadzenie do użytkowania - zastosowanie przyrządu pomiarowego po raz
     pierwszy do celu, dla którego jest on przeznaczony,
  17) punkt legalizacyjny - miejsce wykonywania przez organy administracji miar
     czynności związanych z legalizacją dużej ilości określonych rodzajów
     przyrządów pomiarowych u producenta, importera albo u przedsiębiorcy
     dokonującego napraw lub instalacji.
                                        
                                   Rozdział 2
            Legalne jednostki miar i państwowe wzorce jednostek miar
                                        
                                     Art. 5.
1. Legalnymi jednostkami miar są:
   1) jednostki Międzynarodowego Układu Jednostek Miar (SI),
   2) jednostki nienależące do Międzynarodowego Układu Jednostek Miar (SI),
     lecz dopuszczone do stosowania w drodze rozporządzenia Rady Ministrów,
 oraz ich dziesiętne podwielokrotności i wielokrotności, przy uwzględnieniu
  zobowiązań wynikających z wiążących Rzeczpospolitą Polską umów
  międzynarodowych.
 2. Rada Ministrów określi, w drodze rozporządzenia:
   1) nazwy, definicje i oznaczenia,
   2) przedrostki i ich oznaczenia przeznaczone do tworzenia dziesiętnych
     podwielokrotności i wielokrotności,
   3) zasady pisowni oznaczeń
 - jednostek miar, o których mowa w ust. 1, przy uwzględnieniu zobowiązań
  wynikających z wiążących Rzeczpospolitą Polską umów międzynarodowych.
                                        
                                     Art. 6.
1. Obowiązek stosowania legalnych jednostek miar dotyczy użytkowania przyrządów
  pomiarowych, wykonywania pomiarów i wyrażania wartości wielkości fizycznych w
  gospodarce, ochronie zdrowia i bezpieczeństwa publicznego oraz przy
  czynnościach o charakterze administracyjnym.
2. Jednostki miar inne niż określone w art. 5 mogą być stosowane w gospodarce w
  dziedzinach: transportu morskiego, lotniczego i kolejowego, na mocy
  porozumień międzynarodowych.
                                        
                                     Art. 7.
Prezes Rady Ministrów określi, w drodze rozporządzenia, warunki i tryb uznawania
wzorców jednostek miar za państwowe wzorce jednostek miar oraz niezbędną
dokumentację wzorców, uwzględniając obowiązki jednostek organizacyjnych
ubiegających się o uznanie wzorców za państwowe wzorce jednostek miar, jak
również powiązanie tych wzorców z międzynarodowymi wzorcami jednostek miar lub
wzorcami w innych krajach.
                                        
                                   Rozdział 3
                          Prawna kontrola metrologiczna
                                        
                                     Art. 8.
1. Prawnej kontroli metrologicznej podlegają przyrządy pomiarowe, stosowane:
   1) w ochronie zdrowia, życia i środowiska,
   2) w ochronie bezpieczeństwa i porządku publicznego,
   3) w ochronie praw konsumenta,
   4) przy pobieraniu opłat, podatków i niepodatkowych należności budżetowych
     oraz ustalaniu opustów, kar umownych, wynagrodzeń i odszkodowań, a także
     przy pobieraniu i ustalaniu podobnych należności i świadczeń,
   5) przy dokonywaniu kontroli celnej,
   6) w obrocie handlowym.
2. Rada Ministrów określi, w drodze rozporządzenia, przyrządy pomiarowe, o
  których mowa w ust. 1, z uwzględnieniem dziedzin pomiarowych oraz zobowiązań
  wynikających z wiążących Rzeczpospolitą Polską umów międzynarodowych.
3. Prawna kontrola metrologiczna przed wprowadzeniem przyrządów pomiarowych do
  obrotu lub użytkowania wykonywana jest zgodnie z procedurami oceny zgodności
  (modułami), a w szczególności poprzez badania typu potwierdzone decyzją
  zatwierdzenia typu, legalizację pierwotną lub legalizację jednostkową,
  natomiast dla przyrządów pomiarowych będących w użytkowaniu - poprzez
  legalizację ponowną.
4.  Warunkiem dopuszczenia przyrządów pomiarowych do legalizacji pierwotnej
  jest uzyskanie zatwierdzenia typu, z wyjątkiem przyrządów pomiarowych, o
  których mowa w art. 9 pkt 6.
                                        
                                     Art. 9.
Rada Ministrów określi, w drodze rozporządzenia:
   1) warunki i tryb zgłaszania przyrządów pomiarowych do prawnej kontroli
     metrologicznej, ustalając w szczególności podmioty uprawnione do
     zgłaszania przyrządów pomiarowych, miejsce dokonywania kontroli
     metrologicznych, zakres badań oraz warunki techniczne użytkowania i
     wymaganą dokumentację, jak również obowiązki zgłaszającego,
   2) szczegółowy tryb wykonywania prawnej kontroli metrologicznej,
     uwzględniający procedury oceny zgodności (moduły) dla określonych rodzajów
     przyrządów pomiarowych przed ich wprowadzeniem do obrotu lub użytkowania
     oraz sposób dokumentowania zatwierdzenia typu, okres ważności decyzji
     zatwierdzenia typu, jak również zasady wydawania decyzji zatwierdzenia
     typu ograniczonych: krótszym okresem ważności, liczbą przyrządów
     pomiarowych lub warunkami technicznymi ich użytkowania, a także warunki i
     tryb cofania decyzji zatwierdzenia typu,
   3) wymagania metrologiczne, którym powinny odpowiadać przyrządy pomiarowe
     podlegające prawnej kontroli metrologicznej, uwzględniając rodzaje dowodów
     tej kontroli, a także warunki właściwego stosowania i warunki techniczne
     ich użytkowania,
   4) wzory znaków zatwierdzenia typu, uwzględniając wymiary, kształt, datę
     nadania oraz miejsce ich umieszczenia,
   5) wzory dowodów oceny zgodności i legalizacji ponownej, uwzględniając
     wymiary, kształt, datę nadania, miejsce umieszczenia oraz okresy ich
     ważności,
   6) rodzaje przyrządów pomiarowych, które są legalizowane bez zatwierdzenia
     typu,
   7) wymagania warunkujące udzielenie notyfikacji do dokonywania czynności
     oceny zgodności i wydanie upoważnień do legalizacji ponownej określonych
     rodzajów przyrządów pomiarowych, uwzględniając w szczególności wyposażenie
     techniczne i kwalifikacje personelu niezbędne do wykonywania tych zadań
     oraz do zapewnienia bezstronności formułowania ocen,
   8) rodzaje przyrządów pomiarowych, które są naprawiane lub instalowane
     wyłącznie przez upoważnionych przedsiębiorców, dokonujących odpowiednio
     napraw lub instalacji, oraz stawiane im wymagania w zakresie posiadanego
     wyposażenia i kwalifikacji ,
   9) wartości podstawowych stałych fizycznych i liczbowe dane odniesienia dla
     właściwości substancji i materiałów,
- przy uwzględnieniu zobowiązań wynikających z wiążących Rzeczpospolitą Polską
umów międzynarodowych.
                                        
                                   Rozdział 4
                 Kompetencje i zadania organów administracji miar
                                        
                                    Art. 10.
Organami administracji miar są:
   1) Prezes Głównego Urzędu Miar, będący centralnym organem administracji
     rządowej, zwany dalej "Prezesem",
   2) dyrektorzy okręgowych urzędów miar, zwani dalej "dyrektorami",
   3) naczelnicy obwodowych urzędów miar, zwani dalej "naczelnikami".
                                        
                                    Art. 11.
1. Prezes wykonuje swoje zadania przy pomocy Głównego Urzędu Miar, zwanego
  dalej "Urzędem".
2. Dyrektorzy i naczelnicy wykonują swoje zadania przy pomocy podległych im
  urzędów.
                                        
                                    Art. 12.
1. Prezesa powołuje i odwołuje Prezes Rady Ministrów.
2. Wiceprezesów Urzędu powołuje i odwołuje Prezes Rady Ministrów na wniosek
  Prezesa.
3. Dyrektorów powołuje i odwołuje Prezes.
4. Naczelników powołuje i odwołuje Prezes na wniosek właściwego dyrektora.
                                        
                                    Art. 13.
Rada Ministrów, w drodze rozporządzenia, tworzy i znosi okręgowe i obwodowe
urzędy miar, a także określa ich obszar działania i siedziby, przy uwzględnieniu
lokalnych potrzeb, rozwoju gospodarczego oraz tradycji poszczególnych województw
i powiatów, jak również warunków ekonomicznych działania urzędów.
                                        
                                    Art. 14.
Organizację Urzędu określi statut, nadany przez Prezesa Rady Ministrów w drodze
rozporządzenia, a okręgowych urzędów miar - regulaminy nadane przez Prezesa,
przy uwzględnieniu potrzeb gospodarki oraz możliwości kadrowych i finansowych
urzędów.
                                        
                                    Art. 15.
Urząd oraz okręgowe urzędy miar są jednostkami budżetowymi w rozumieniu ustawy o
finansach publicznych.
                                        
                                    Art. 16.
Do zakresu działania Prezesa w sprawach miar należy:
   1) budowa, utrzymywanie i modernizacja państwowych wzorców jednostek miar,
     przechowywanych i stosowanych w Urzędzie, oraz prowadzenie prac
     rozwojowych w tym zakresie,
   2) informowanie, w drodze obwieszczenia, o spełnieniu przez wzorce jednostek
     miar warunków określonych dla państwowych wzorców jednostek miar,
   3) zapewnienie, w drodze porównań, powiązania państwowych wzorców jednostek
     miar z międzynarodowymi wzorcami jednostek miar lub wzorcami jednostek
     miar w innych krajach,
   4) zapewnienie przekazywania wartości legalnych jednostek miar od
     państwowych  wzorców jednostek miar do przyrządów pomiarowych,
   5) sprawowanie nadzoru nad działalnością jednostek organizacyjnych i
     laboratoriów spoza administracji miar, będących właścicielami państwowych
     wzorców jednostek miar, utrzymujących i udostępniających te wzorce,
   6) zatwierdzanie typów przyrządów pomiarowych na podstawie wyników
     przeprowadzonych badań i nadawanie znaków zatwierdzenia typu, w drodze
     decyzji, jak również cofanie decyzji zatwierdzenia typu,
   7) wydawanie certyfikatów  zgodności w ramach systemu Międzynarodowej
     Organizacji Metrologii Prawnej,
   8) wykonywanie prawnej kontroli metrologicznej oraz uznawanie za równoważną
     prawnej kontroli metrologicznej w Rzeczypospolitej Polskiej odpowiedniej
     kontroli wykonanej przez właściwe zagraniczne instytucje metrologiczne,
   9) udzielanie i cofanie, w drodze decyzji, notyfikacji do dokonywania
     czynności oceny zgodności lub upoważnień do legalizacji ponownej
     określonych rodzajów przyrządów pomiarowych po sprawdzeniu spełnienia
     wymagań, dotyczących w szczególności wyposażenia technicznego i
     kwalifikacji personelu, niezbędnych do wykonywania tych zadań oraz do
     zapewnienia bezstronności formułowania ocen,
  10)  udzielanie i cofanie, w drodze decyzji, upoważnień do wykonywania napraw
     lub instalacji określonych rodzajów przyrządów pomiarowych po sprawdzeniu
     spełnienia wymagań niezbędnych do wykonywania tych czynności,
  11)  sprawowanie nadzoru nad jednostkami, o których mowa w pkt 9 i 10, w
     zakresie działalności wynikającej z udzielonych im upoważnień,
  12) reprezentowanie Rzeczypospolitej Polskiej w metrologicznych organizacjach
     międzynarodowych i regionalnych oraz współdziałanie z krajowymi i
     zagranicznymi instytucjami prowadzącymi działania w zakresie miar,
  13)  prowadzenie rejestru zatwierdzonych typów przyrządów pomiarowych,
  14) wydawanie Dziennika Urzędowego Głównego Urzędu Miar,
  15) wydawanie publikacji popularyzujących i promujących zagadnienia miar,
  16) szkolenie specjalistyczne w dziedzinie miar,
  17) przygotowywanie projektów rozporządzeń, wydawanych przez organy
     administracji rządowej, w sprawach należących do jego zakresu działania,
  18) opiniowanie nadsyłanych do Urzędu projektów aktów prawnych,
  19) inicjowanie prac legislacyjnych w sprawach miar,
  20) inicjowanie prac normalizacyjnych w sprawach miar,
  21) wykonywanie innych zadań przewidzianych w odrębnych ustawach lub
     powierzonych przez Prezesa Rady Ministrów.
                                        
                                    Art. 17.
1. Prezes może, na wniosek podmiotów, o których mowa w art. 4 pkt 17, w
  uzgodnieniu z właściwymi dyrektorami, tworzyć na czas określony punkty
  legalizacyjne, uwzględniając potrzeby gospodarki oraz możliwości
  organizacyjne i kadrowe urzędów.
2. Prezes może znosić punkty legalizacyjne, jeżeli stwierdzi niecelowość lub
  nieopłacalność ich utrzymywania, gdy wystąpią trudności kadrowe
  uniemożliwiające obsługę punktu lub gdy punkt przestanie spełniać wymagania
  określone przy jego utworzeniu.
3. Informacje o utworzeniu lub zniesieniu punktów legalizacyjnych są ogłaszane
  w Dzienniku Urzędowym Głównego Urzędu Miar.
                                        
                                    Art. 18.
1. Obwieszczenia Prezesa w sprawach, o których mowa w art. 16 pkt 2, 9 i 10,
  ogłaszane są w Dzienniku Urzędowym Rzeczypospolitej Polskiej "Monitor Polski"
  oraz przekazywane właściwym instytucjom i organizacjom zagranicznym,
  stosownie do wiążących Rzeczpospolitą Polską umów międzynarodowych.
2. Informacje w sprawach, o których mowa w art. 16 pkt 6, ogłaszane są w
  Dzienniku Urzędowym Głównego Urzędu Miar oraz przekazywane właściwym
  instytucjom i organizacjom zagranicznym, stosownie do wiążących
  Rzeczpospolitą Polską umów międzynarodowych.
                                        
                                    Art. 19.
Urząd może wykonywać inne prace metrologiczne, zgodnie z kompetencjami i
możliwościami technicznymi, w tym wzorcowanie i ekspertyzy przyrządów
pomiarowych oraz czynności metrologiczne związane z kontrolą towarów
paczkowanych, a także udzielać konsultacji i prowadzić doradztwo techniczne w
zakresie doboru i stosowania przyrządów pomiarowych.
                                        
                                    Art. 20.
1. Do zakresu działania dyrektorów i naczelników, stosownie do właściwości
  terytorialnej podległych im urzędów, należy:
   1) badanie przyrządów pomiarowych w celu zapewnienia wykonania zadań, o
     których mowa w art. 2 ust. 1 pkt 2, a w szczególności legalizacja
     przyrządów pomiarowych oraz czynności metrologiczne związane z kontrolą
     towarów paczkowanych,
   2) realizowanie zadań w zakresie sprawowania nadzoru nad wykonywaniem
     przepisów ustawy oraz współdziałanie z administracją publiczną  w tym
     zakresie,
   3) wykonywanie innych zadań powierzonych przez Prezesa.
2. Okręgowe i obwodowe urzędy miar mogą wykonywać inne prace metrologiczne,
  zgodnie z kompetencjami i możliwościami technicznymi, w tym wzorcowanie i
  ekspertyzy przyrządów pomiarowych.
                                        
                                   Rozdział 5
                    Nadzór nad wykonywaniem przepisów ustawy
                                        
                                    Art. 21.
1. Organy administracji miar sprawują nadzór nad wykonywaniem przepisów ustawy
  poprzez:
   1) wydawanie zaleceń pokontrolnych i sprawdzanie stanu ich realizacji,
   2) kierowanie wniosków o ukaranie do właściwego organu orzekającego w
     sprawach o wykroczenia,
   3) stosowanie egzekucji obowiązków niepieniężnych, zgodnie z przepisami o
     postępowaniu egzekucyjnym w administracji,
   4) kierowanie do właściwego organu zawiadomień o popełnieniu przestępstwa w
     przypadku uzasadnionych podejrzeń o fałszowanie dowodów oceny zgodności
     lub legalizacji ponownej,
   5) wycofanie z obrotu lub użytkowania, w drodze decyzji, przyrządów
     pomiarowych niespełniających wymagań metrologicznych.
2. Organy administracji miar sprawują nadzór, o którym mowa w ust. 1, na
  podstawie kontroli przeprowadzanych przez upoważnionych pracowników urzędów
  miar, którzy po okazaniu legitymacji i pisemnego upoważnienia są uprawnieni
  do:
   1) wstępu na teren nieruchomości lub pomieszczeń, gdzie przeprowadzana jest
     kontrola,
   2) badania dokumentów oraz zbierania ustnych i pisemnych wyjaśnień w
     sprawach objętych zakresem kontroli,
   3) zbierania i zabezpieczania dowodów naruszenia przepisów ustawy,
   4) legitymowania osób, w uzasadnionych przypadkach, w celu ustalenia ich
     tożsamości,
   5) nakładania grzywien w drodze mandatu karnego.
3. Kontroli, o której mowa w ust. 2, w zakresie stosowania legalnych jednostek
  miar lub przyrządów pomiarowych, o których mowa w art. 6 i art. 8 ust. 1,
  podlegają osoby fizyczne, osoby prawne oraz jednostki organizacyjne
  nieposiadające osobowości prawnej, zwane dalej "kontrolowanymi".
4.   Kontrolowani są uprawnieni do:
   1) uzyskania informacji o swoich prawach oraz o zakresie przeprowadzanej
     kontroli,
   2) obecności podczas wszystkich czynności pracowników urzędów miar,
     wykonywanych podczas kontroli,
   3) podpisania protokołu kontroli albo podania w ciągu 7 dni od dnia
     doręczenia protokołu pisemnego uzasadnienia przyczyny odmowy jego
     podpisania.
                                        
                                    Art. 22.
1. Do kontroli wykonywania przepisów ustawy uprawnione są także, w ramach
  swoich kompetencji, inne jednostki administracji publicznej, a w
  szczególności inspekcja handlowa,  inspekcja sanitarna oraz urzędy górnicze.
2. Organy administracji miar współdziałają w zakresie sprawowania nadzoru nad
  wykonywaniem przepisów ustawy z jednostkami, o których mowa w ust. 1.
3. Organy lub upoważnieni pracownicy administracji miar mogą wezwać, w pilnych
  przypadkach także ustnie, pomoc funkcjonariuszy policji, jeżeli natrafią na
  opór, który uniemożliwia lub utrudnia sprawowanie nadzoru nad wykonywaniem
  przepisów ustawy.
                                        
                                    Art. 23.
1. Prezes Rady Ministrów określi, w drodze rozporządzenia, szczegółowe zasady
  przeprowadzania kontroli, jak również wzory upoważnień do kontroli,
  legitymacji oraz protokołów.
2. Rozporządzenie, o którym mowa w ust. 1, określi w szczególności:
   1) zakres i tryb przeprowadzania kontroli, w tym zakres i tryb udostępniania
     przyrządów pomiarowych oraz dokumentacji związanej z tymi przyrządami,
   2) zakres współdziałania z jednostkami administracji publicznej, o których
     mowa w art. 22 ust. 1.
                                        
                                   Rozdział 6
     Opłaty za czynności organów administracji miar i podległych im urzędów
                                        
                                    Art. 24.
1. Pobiera się opłaty za czynności wykonywane przez organy administracji miar i
  podległe im urzędy, związane z:
   1) prawną kontrolą metrologiczną przyrządów pomiarowych,
   2) uznawaniem za równoważne prawnej kontroli metrologicznej w
     Rzeczypospolitej Polskiej odpowiednich kontroli wykonanych przez właściwe
     zagraniczne instytucje metrologiczne,
   3) uznawaniem wzorców jednostek miar za państwowe wzorce jednostek miar i
     sprawowaniem nadzoru nad jednostkami i laboratoriami spoza administracji
     miar będącymi właścicielami tych wzorców,
   4) udzielaniem notyfikacji do dokonywania czynności oceny zgodności lub
     upoważnień do legalizacji ponownej,
   5) udzielaniem upoważnień do wykonywania napraw lub instalacji przyrządów
     pomiarowych,
   6) sprawowaniem nadzoru nad jednostkami, o których mowa w pkt 4 i 5, w
     zakresie działalności wynikającej z udzielonych  im notyfikacji lub
     upoważnień,
   7) kontrolą towarów paczkowanych,
   8) tworzeniem punktów legalizacyjnych.
2. Minister właściwy do spraw finansów publicznych określa, w drodze
  rozporządzenia, wysokość i tryb pobierania opłat, o których mowa w ust. 1,
  uwzględniając wysokość uzasadnionych kosztów oraz wskaźnik wzrostu cen
  towarów i usług konsumpcyjnych.
3. Opłaty, o których mowa w ust. 1, uiszcza wnioskodawca.
4. Nieuiszczone w terminie opłaty podlegają ściągnięciu w trybie przepisów o
  postępowaniu egzekucyjnym w administracji.
                                        
                                    Art. 25.
Za inne czynności, wykonywane przez organy administracji miar i podległe im
urzędy na podstawie dobrowolnych wniosków zgłaszających, związane z:
   1) badaniem przyrządów pomiarowych i wydawaniem certyfikatów zgodności w
     ramach systemu Międzynarodowej Organizacji Metrologii Prawnej,
   2) wzorcowaniem i ekspertyzami przyrządów pomiarowych,
   3) dostarczaniem odbiorcom wzorców miar i materiałów odniesienia,
   4) udzielaniem konsultacji i prowadzeniem doradztwa technicznego w zakresie
     doboru i stosowania przyrządów pomiarowych,
   5) szkoleniem specjalistycznym w dziedzinie miar na rzecz jednostek i
     podmiotów spoza administracji miar,
- pobiera się wynagrodzenia określane w umowach cywilnoprawnych.
                                        
                                   Rozdział 7
                     Sankcje za naruszenie przepisów ustawy
                                        
                                    Art. 26.
1.  Kto wbrew przepisom ustawy:
   1)  wyraża wartości wielkości fizycznych w jednostkach miar innych niż
     legalne w dziedzinach, o których mowa w art. 6 ust. 1,
   2) wprowadza do obrotu lub użytkowania, stosuje bądź przechowuje  w stanie
     gotowości do użycia przyrządy pomiarowe, podlegające prawnej kontroli
     metrologicznej, bez wymaganych dowodów tej kontroli lub niespełniające
     wymagań metrologicznych,
   3)  użytkuje przyrządy pomiarowe w dziedzinach, o których mowa w art. 8 ust.
     1, niezgodnie z warunkami właściwego ich stosowania,
   4) dokonuje czynności oceny zgodności lub legalizacji ponownej określonych
     rodzajów przyrządów pomiarowych bez stosownych notyfikacji lub upoważnień,
   5)  naprawia lub instaluje określone rodzaje przyrządów pomiarowych bez
     stosownych upoważnień,
   6) świadomie utrudnia organom administracji miar wykonywanie ich zadań w
     zakresie sprawowania nadzoru,
 - podlega karze grzywny.
2. Postępowanie w sprawach, o których mowa w ust. 1, prowadzi się na podstawie
  przepisów Kodeksu postępowania w sprawach o wykroczenia.
                                        
                                   Rozdział 8
                  Przepisy dostosowujące, przejściowe i końcowe
                                        
                                    Art. 27.
Przyrządy pomiarowe zalegalizowane lub uwierzytelnione przed dniem wejścia w
życie ustawy, niespełniające jej przepisów, mogą być nadal legalizowane, o ile
spełniają wymagania dotychczasowych przepisów, lecz nie dłużej niż przez 10 lat
od dnia wejścia w życie ustawy.
                                        
                                    Art. 28.
W sprawach wszczętych i niezakończonych decyzją ostateczną przed dniem wejścia w
życie ustawy stosuje się przepisy dotychczasowe.
                                        
                                    Art. 29.
Do czasu wejścia w życie przepisów wykonawczych prawna kontrola metrologiczna
odbywa się na podstawie przepisów dotychczasowych,  nie dłużej jednak niż przez
1 rok od dnia wejścia w życie ustawy.
                                        
                                    Art. 30.
W ustawie z dnia 3 kwietnia 1993 r. - Prawo probiercze (Dz.U. Nr 55, poz. 249
oraz z 2000 r. Nr 120, poz. 1268) wprowadza się następujące zmiany:
1) w art. 1 dodaje się ust. 3 i 4 w brzmieniu:
     "3. Dyrektorów okręgowych urzędów probierczych powołuje i odwołuje Prezes
       Urzędu.
     4. Naczelników obwodowych urzędów probierczych powołuje i odwołuje Prezes
       Urzędu na wniosek właściwych dyrektorów okręgowych urzędów
       probierczych.";
2) dodaje się art. 1a w brzmieniu:
      "Art. 1a. 1. Prezes Rady Ministrów określi, w drodze rozporządzenia,
             szczegółowy zakres działania organów i urzędów administracji
             probierczej.
         2. Rada Ministrów, w drodze rozporządzenia, tworzy i znosi okręgowe i
           obwodowe urzędy probiercze, a także określa ich obszar działania i
           siedziby, przy uwzględnieniu lokalnych potrzeb oraz tradycji
           poszczególnych województw i powiatów, jak również warunków
           ekonomicznych działania tych urzędów.
         3. Organizację okręgowych urzędów probierczych określają regulaminy
           nadane przez Prezesa Urzędu, przy uwzględnieniu możliwości kadrowych
           i finansowych urzędów.".
                                        
                                    Art. 31.
W ustawie z dnia 28 kwietnia 2000 r. o systemie oceny zgodności, akredytacji
oraz zmianie niektórych ustaw (Dz.U. Nr 43, poz. 489) wprowadza się następujące
zmiany:
1) w art. 5 w pkt 9 po wyrazach "ministra" dodaje się wyrazy "lub kierownika
  urzędu centralnego,";
2) art. 26 ust. 2 otrzymuje brzmienie:
     "2. Notyfikacji udziela, odpowiednio, minister lub kierownik urzędu
       centralnego właściwy ze względu na przedmiot oceny zgodności, zwany
       dalej Ministrem, w drodze decyzji administracyjnej."
                                        
                                    Art. 32.
Traci moc ustawa z dnia 3 kwietnia 1993 r. o utworzeniu Głównego Urzędu Miar
(Dz.U. Nr 55, poz. 247, z 1998 r. Nr 37, poz. 202 oraz z 2000 r. Nr 120, poz.
1268).
                                        
                                    Art. 33.
Traci moc ustawa z dnia 3 kwietnia 1993 r. - Prawo o miarach (Dz.U. Nr 55, poz.
248, z 1997 r. Nr 43, poz. 272 i Nr 121, poz. 770 oraz z 2000 r. Nr 43, poz. 489
i Nr 120, poz. 1268).
                                        
                                    Art. 34.
Ustawa wchodzi w życie z dniem 1 stycznia 2003 r. z wyjątkiem przepisów art. 9
pkt 8, art. 16 pkt 10, art. 24 ust. 1 pkt 5, art. 26 ust. 1 pkt 5 i art. 31,
które wchodzą w życie po upływie 14 dni od dnia ogłoszenia.
