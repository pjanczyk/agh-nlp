



Dz.U. z 2000 r. Nr 114, poz. 1191
                                        
                                        
                                        
                                        
                                     USTAWA
                           z dnia 16 listopada 2000 r.
                                        
              o domach składowych oraz o zmianie Kodeksu cywilnego,
                 Kodeksu postępowania cywilnego  i innych ustaw
                                        
                                        
                                   Rozdział 1
                                 Przepisy ogólne
                                        
                                     Art. 1.
Ustawa reguluje zasady działalności domów składowych oraz wydawania dowodów
składowych i obrotu tymi dowodami.
                                        
                                     Art. 2.
Użyte w ustawie określenia oznaczają:
   1) przedsiębiorstwo składowe - przedsiębiorstwo służące świadczeniu usług
     składu w sposób określony w ustawie,
   2) dom składowy - przedsiębiorcę uprawnionego do prowadzenia
     przedsiębiorstwa składowego w sposób określony w ustawie,
   3) dowód składowy - zbywalny przez indos dokument wydany przez dom składowy,
     składający się z dwóch części, z których jedna (rewers) stwierdza
     posiadanie rzeczy złożonych na skład a druga (warrant) stwierdza
     ustanowienie zastawu na rzeczach złożonych na skład,
   4) towary rolne - surowce, półprodukty i produkty określone w przepisach o
     statystyce publicznej jako rolno-spożywcze,
   5) towary przemysłowe - surowce, półprodukty i produkty inne niż towary
     rolne,
   6) właściwy minister - ministra właściwego do spraw gospodarki lub ministra
     właściwego do spraw rynków rolnych,
   7) podmiot dominujący lub zależny - podmiot dominujący lub zależny w
     rozumieniu przepisów Prawa o publicznym obrocie papierami wartościowymi,
   8) rzeczy złożone na skład - towary rolne lub przemysłowe złożone w
     przedsiębiorstwie składowym, zgodnie z postanowieniami umowy składu i
     ustawy,
   9) bank domicylowy - bank oznaczony w dowodzie składowym jako właściwy do
     przyjmowania, przechowywania i wypłacania kwot przypadających posiadaczowi
     dowodu składowego lub jego części.
                                        
                                   Rozdział 2
          Wydawanie zezwoleń na prowadzenie przedsiębiorstw składowych
                                        
                                     Art. 3.
Działalność polegającą na prowadzeniu przedsiębiorstwa składowego mogą prowadzić
wyłącznie przedsiębiorcy będący osobami fizycznymi, spółkami jawnymi, spółkami
komandytowymi, spółkami komandytowo-akcyjnymi, spółkami z ograniczoną
odpowiedzialnością, spółkami akcyjnymi, przedsiębiorstwami państwowymi lub
spółdzielniami, po uzyskaniu zezwolenia.
                                        
                                     Art. 4.
1. Zezwolenie na prowadzenie przedsiębiorstwa składowego wydaje, w drodze
  decyzji administracyjnej:
   1) przedsiębiorcom przyjmującym na skład towary przemysłowe - minister
     właściwy do spraw gospodarki,
   2) przedsiębiorcom przyjmującym na skład towary rolne - minister właściwy do
     spraw rynków rolnych.
2. Udzielenie zezwolenia na prowadzenie przedsiębiorstwa składowego podlega
  stałej opłacie w wysokości stanowiącej równowartość 1 000 EURO ustalonej na
  dzień udzielenia zezwolenia, przy zastosowaniu średniego kursu walut obcych
  ogłaszanego przez Narodowy Bank Polski. Opłata stanowi dochód budżetu
  państwa.
                                        
                                     Art. 5.
Wniosek o wydanie zezwolenia na prowadzenie przedsiębiorstwa składowego
rozpatruje się w terminie 2 miesięcy od dnia jego złożenia.
                                        
                                     Art. 6.
1. Wniosek o wydanie zezwolenia zawiera:
   1) dane osobowe członków zarządu, rady nadzorczej, komisji rewizyjnej, o ile
     jest przewidziana, jak również innych osób, które odpowiadają za
     rozpoczęcie przez przedsiębiorstwo, spółkę lub spółdzielnię prowadzenia
     przedsiębiorstwa składowego lub będą nim kierować, ich kwalifikacje
     zawodowe oraz dotychczasowy przebieg pracy zawodowej, a w odniesieniu do
     spółki jawnej i spółki komandytowej - dane osobowe wspólników,
   2) listę akcjonariuszy (wspólników) lub członków, wraz z procentowym
     określeniem posiadanych przez nich głosów na walnym zgromadzeniu
     (zgromadzeniu wspólników),
   3) informacje o podmiotach dominujących i zależnych wobec wnioskodawcy,
   4) informacje o wysokości kapitału własnego (funduszy własnych), ze
     wskazaniem źródeł jego pochodzenia,
   5) analizę ekonomiczno-finansową możliwości prowadzenia przedsiębiorstwa
     składowego przez pierwszy rok,
   6) oświadczenia osób, które będą kierować działalnością przedsiębiorstwa
     składowego oraz członków zarządu lub osób odpowiadających osobiście za
     zobowiązania wnioskodawcy stwierdzające, że nie były one skazane
     prawomocnym wyrokiem za przestępstwo przeciwko mieniu, przeciwko
     dokumentom, za przestępstwo gospodarcze, za fałszowanie pieniędzy,
     papierów wartościowych, znaków urzędowych, znaków towarowych, przestępstwo
     skarbowe oraz za przestępstwa określone w przepisach prawa o publicznym
     obrocie papierami wartościowymi lub za przestępstwa określone w ustawie,
   7) informacje o planowanej organizacji przedsiębiorstwa i o posiadanych
     urządzeniach technicznych oraz warunkach lokalowych, z podaniem adresów
     miejsc, w których będzie prowadzone przedsiębiorstwo składowe,
   8) informacje o poprzednio i aktualnie prowadzonej przez wnioskodawcę
     działalności gospodarczej i przyczynach ewentualnego jej zaprzestania,
   9) opis dotychczasowej i obecnej działalności gospodarczej akcjonariuszy
     (wspólników lub członków) posiadających co najmniej 5% głosów na walnym
     zgromadzeniu (zgromadzeniu wspólników) wnioskodawcy,
  10) wskazanie rodzajów towarów przemysłowych lub szczegółowy wykaz towarów
     rolnych przewidzianych do przyjmowania na skład,
  11) wskazanie banku domicylowego, w którym mają być wypłacane kwoty należne
     posiadaczom dowodów składowych lub ich części,
  12) zaświadczenie właściwego urzędu skarbowego i właściwej instytucji
     ubezpieczenia społecznego o niezaleganiu przez wnioskodawcę z wypełnianiem
     zobowiązań wobec Skarbu Państwa lub instytucji ubezpieczenia społecznego.
2. Do wniosku należy dołączyć:
   1) projekt regulaminu przedsiębiorstwa składowego,
   2) statut (umowę) spółki, spółdzielni lub przedsiębiorstwa państwowego,
   3) aktualny wypis z właściwego rejestru.
3. W celu ustalenia, czy wnioskodawca daje rękojmię należytego prowadzenia
  przedsiębiorstwa składowego, właściwy minister może żądać przedstawienia
  innych danych dotyczących sytuacji finansowej i prawnej wnioskodawcy lub jego
  akcjonariuszy (wspólników lub członków), posiadających co najmniej 5% głosów
  na walnym zgromadzeniu (zgromadzeniu wspólników).
                                        
                                     Art. 7.
1. Udzielenie zezwolenia na prowadzenie przedsiębiorstwa składowego,
  przyjmującego na skład towary rolne jest uzależnione od przedstawienia przez
  wnioskodawcę opinii wojewódzkiego inspektora Inspekcji Skupu i Przetwórstwa
  Artykułów Rolnych, potwierdzającej przystosowanie magazynów, pomieszczeń i
  urządzeń wnioskodawcy do prawidłowego przechowywania określonych we wniosku
  towarów rolnych.
2. Opinię, o której mowa w ust. 1, wydaje się nie wcześniej niż 14 dni przed
  datą złożenia wniosku o wydanie zezwolenia.
                                        
                                     Art. 8.
Zezwolenie na prowadzenie przedsiębiorstwa składowego zawiera w szczególności:
   1) adresy miejsc, w których będzie prowadzone przedsiębiorstwo składowe,
   2) minimalną wysokość środków własnych przeznaczonych na prowadzenie
     przedsiębiorstwa składowego,
   3) określenie warunków technicznych i organizacyjnych, wymaganych do
     prowadzenia przedsiębiorstwa składowego,
   4) dokument zatwierdzający regulamin przedsiębiorstwa składowego,
   5) jeżeli wnioskodawca jest osobą fizyczną - zobowiązanie wnioskodawcy do
     prowadzenia ksiąg rachunkowych,
   6) wskazanie rodzajów towarów przemysłowych lub szczegółowy wykaz towarów
     rolnych, do których przyjmowania na skład uprawniony jest dom składowy,
   7) wskazanie banku domicylowego.
                                        
                                     Art. 9.
Decyzję o odmowie udzielenia zezwolenia wydaje się w przypadku gdy wnioskodawca
nie daje rękojmi należytego prowadzenia przedsiębiorstwa składowego, a w
szczególności:
   1) osoby kierujące działalnością wnioskodawcy były skazane prawomocnym
     wyrokiem za przestępstwo, o którym mowa w przepisie art. 6 ust. 1 pkt 6,
   2) przeciwko wnioskodawcy lub podmiotowi dominującemu wobec wnioskodawcy
     został złożony wniosek o wszczęcie postępowania upadłościowego albo
     wnioskodawca lub podmiot wobec niego dominujący złożył wniosek o wszczęcie
     postępowania układowego,
   3) wnioskodawca zalega z wypełnianiem zobowiązań wobec Skarbu Państwa lub
     instytucji ubezpieczenia społecznego,
   4) posiadane przez wnioskodawcę urządzenia techniczne, mające służyć do
     wykonywania usług składu nie zapewniają odpowiedniej jakości świadczonych
     usług.
                                        
                                    Art. 10.
1. Właściwy minister prowadzi rejestr wydanych przez siebie zezwoleń.
2. Rejestr zawiera:
   1) kolejny numer wpisu,
   2) nazwę i siedzibę domu składowego,
   3) oznaczenie miejsc prowadzenia przedsiębiorstwa składowego,
   4) określenie zakresu przedmiotowego udzielonego zezwolenia,
   5) informacje o zmianach w zakresie udzielonego zezwolenia,
   6) informacje o karach pieniężnych nałożonych na dom składowy,
   7) datę i wskazanie podstawy dokonania wpisu.
3. Informacje zawarte w rejestrze są jawne.
4. Minister właściwy do spraw rynków rolnych powiadamia o wydaniu zezwolenia,
  wojewódzkiego inspektora skupu i przetwórstwa artykułów rolnych właściwego ze
  względu na miejsce prowadzenia przedsiębiorstwa składowego oraz Głównego
  Inspektora Skupu i Przetwórstwa Artykułów Rolnych.
                                        
                                   Rozdział 3
                    Nadzór nad działalnością domów składowych
                                        
                                    Art. 11.
1. Nadzór nad działalnością domów składowych sprawuje, w przypadku:
   1) domu składowego przyjmującego na skład towary przemysłowe - minister
     właściwy do spraw gospodarki,
   2) domu składowego przyjmującego na skład towary rolne - minister właściwy
     do spraw rynków rolnych.
2. Określone czynności nadzorcze właściwy minister może zlecić odpowiedniej
  inspekcji podlegającej jego zwierzchniemu nadzorowi.
                                        
                                    Art. 12.
1. Działalność domów składowych przyjmujących na skład towary rolne podlega
  nadzorowi Inspekcji Skupu i Przetwórstwa Artykułów Rolnych, zwanej dalej
  "Inspekcją", w zakresie i na zasadach określonych w ustawie oraz w przepisach
  o Inspekcji Skupu i Przetwórstwa Artykułów Rolnych.
2. Inspekcja dokonuje kontroli działalności przedsiębiorstwa składowego co
  najmniej raz na 6 miesięcy.
3. Inspekcja może również dokonać kontroli działalności przedsiębiorstwa
  składowego z własnej inicjatywy lub na wniosek ministra właściwego do spraw
  rynków rolnych.
4. Protokół kontroli jest przedstawiany niezwłocznie ministrowi właściwemu do
  spraw rynków rolnych oraz domowi składowemu.
                                        
                                    Art. 13.
1. Upoważniony przedstawiciel właściwego ministra ma prawo wstępu do siedziby
  domu składowego i do jego pomieszczeń oraz wglądu do ksiąg, dokumentów i
  innych nośników informacji, a także do dokonywania pomiarów oraz pobierania
  próbek rzeczy złożonych na skład (kontrola).
2. Na żądanie właściwego ministra lub jego upoważnionego przedstawiciela dom
  składowy jest obowiązany do niezwłocznego sporządzenia i przekazania kopii
  dokumentów i innych nośników informacji oraz do udzielenia pisemnych lub
  ustnych wyjaśnień.
                                    Art. 14.
1. Jeżeli w trakcie kontroli zostanie ujawnione naruszenie przepisów prawa,
  warunków określonych w zezwoleniu, zasad uczciwego obrotu lub interesów
  składających, minister, po otrzymaniu protokołu kontroli, może wszcząć
  postępowanie w celu wydania decyzji na podstawie art. 16.
2. Przeprowadzający kontrolę zawiadamia niezwłocznie inne właściwe organy o
  stwierdzonych podczas kontroli uchybieniach.
                                        
                                    Art. 15.
Jeżeli w wyniku przeprowadzonej kontroli właściwy minister wydał decyzję, na
mocy której nałożył na dom składowy karę pieniężną lub wydał decyzję o cofnięciu
zezwolenia na prowadzenie przedsiębiorstwa składowego, kosztami kontroli obciąża
się dom składowy.
                                        
                                    Art. 16.
1. W przypadku gdy dom składowy narusza przepisy prawa, nie wypełnia warunków
  określonych w zezwoleniu, przekracza zakres zezwolenia, nie przestrzega zasad
  uczciwego obrotu lub narusza interesy składających, właściwy minister może
  podjąć decyzję o nałożeniu kary pieniężnej do wysokości 100 000 zł, mając na
  uwadze stopień zagrożenia bezpieczeństwa obrotu.
2. W przypadku gdy dom składowy, pomimo nałożenia kary na podstawie przepisu
  ust. 1, nadal narusza przepisy prawa, nie wypełnia warunków określonych w
  zezwoleniu, przekracza zakres zezwolenia, nie przestrzega zasad uczciwego
  obrotu lub narusza interesy składających, minister może podjąć decyzję o
  cofnięciu zezwolenia.
3. Właściwy minister może podjąć decyzję o cofnięciu zezwolenia w każdym
  przypadku, gdy naruszenie prawa przez dom składowy jest wynikiem działania
  osób kierujących działalnością przedsiębiorstwa składowego wyczerpującego
  znamiona przestępstwa przeciwko mieniu, bezpieczeństwu obrotu gospodarczego
  lub przestępstwa określonego przepisami ustawy.
4. Wydanie decyzji, o której mowa w ust. 1-3, następuje po przeprowadzeniu
  rozprawy.
5. Decyzja, o której mowa w ust. 1-3, podlega ogłoszeniu w Monitorze Sądowym i
  Gospodarczym na koszt domu składowego.  Właściwy minister może nakazać
  podanie decyzji do publicznej wiadomości, w sposób zwyczajowo przyjęty na
  terenie objętym działaniem domu składowego, obciążając dom składowy kosztami
  tego ogłoszenia.
                                        
                                    Art. 17.
Rada Ministrów może określić, w drodze rozporządzenia, szczególne warunki
techniczne i finansowe wymagane przy prowadzeniu przedsiębiorstwa składowego.
Rozporządzenie określi, rodzaj pomieszczeń i urządzeń technicznych, które mogą
być wykorzystywane w działalności przedsiębiorstw składowych, oraz wskaźniki
finansowe, jakie ma spełnić dom składowy, z uwzględnieniem rodzaju i ilości
przyjmowanych na skład rzeczy.
                                        
                                   Rozdział 4
                           Działalność domu składowego
                                        
                                    Art. 18.
1. Dom składowy może wystawiać dowody składowe oraz zbywać przez licytację
  publiczną rzeczy złożone na skład na żądanie osoby uprawnionej do
  rozporządzania tymi rzeczami oraz w celu zaspokojenia przysługujących mu
  wobec składającego wierzytelności zabezpieczonych ustawowym prawem zastawu.
2. Regulamin przedsiębiorstwa składowego określa w szczególności:
   1) rodzaj towarów przemysłowych lub szczegółowy wykaz towarów rolnych, które
     mogą być przyjmowane na skład,
   2) warunki, na jakich rzeczy są przyjmowane na skład,
   3) wysokość opłat za składowanie (taryfa składowego) oraz wysokość i rodzaje
     ulg taryfowych,
   4) wysokość opłat za dodatkowe usługi wykonywane przez dom składowy na rzecz
     składających,
   5) sposób ogłaszania zmian taryfy składowego,
   6) sposób ogłaszania ulg taryfowych i ich zmian.
3. Zmiana regulaminu przedsiębiorstwa składowego wymaga zatwierdzenia przez
  właściwego ministra, w drodze decyzji, wydanej w terminie 30 dni od daty
  złożenia wniosku o wyrażenie zgody na zmianę regulaminu.
4. Niewydanie decyzji przez właściwego ministra w terminie określonym w ust. 3
  jest równoznaczne z zatwierdzeniem zmiany regulaminu.
5. Prawo używania w nazwie przedsiębiorcy wyrazów "dom składowy" przysługuje
  wyłącznie przedsiębiorcom, którzy uzyskali zezwolenie na prowadzenie
  przedsiębiorstwa składowego.
                                        
                                    Art. 19.
1. Dom składowy jest obowiązany w szczególności do:
   1) wydawania dowodów składowych - na żądanie składającego,
   2) prowadzenia księgi składowej,
   3) prowadzenia i przechowywania dokumentacji dotyczącej przyjętych na skład
     rzeczy,
   4) niezwłocznego informowania właściwego ministra o wszelkich zmianach w
     zakresie danych zawartych we wniosku o udzielenie zezwolenia,
2. Dom składowy jest zobowiązany do przestrzegania zasad uczciwego obrotu oraz
  do ochrony interesów składających.
                                        
                                    Art. 20.
1. Do praw oraz obowiązków domu składowego i składającego, w sprawach nie
  uregulowanych w ustawie, stosuje się przepisy Kodeksu cywilnego o umowie
  składu.
2. Umowa składu nie może zawierać warunków mniej korzystnych dla składającego
  niż przewidziane w regulaminie przedsiębiorstwa składowego oraz w przepisach
  ustawy.
                                        
                                    Art. 21.
1. Dom składowy nie może odmówić przyjęcia rzeczy na skład na warunkach
  regulaminu, o ile nie stoją temu na przeszkodzie techniczne możliwości
  magazynowe przedsiębiorstwa składowego.
2. Dom składowy nie może udzielać pozataryfowych ulg lub zniżek.
3. Dom składowy nie może uzależniać zawarcia umowy składu od zawarcia przez
  składającego innej umowy z domem składowym lub z osobą trzecią.
                                        
                                    Art. 22.
1. Dom składowy jest obowiązany do ubezpieczenia towarów przemysłowych,
  przyjętych na skład, od ognia i innych zdarzeń losowych, chyba że umówiono
  się inaczej.
2. Dom składowy jest obowiązany do ubezpieczenia towarów rolnych, przyjętych na
  skład, od ognia i innych zdarzeń losowych. Z obowiązku tego dom składowy nie
  może być zwolniony.
3. Do odbioru sumy ubezpieczenia od zakładu ubezpieczeń jest uprawniony dom
  składowy albo, za jego zgodą, osoba uprawniona do odbioru rzeczy złożonych na
  skład.
                                        
                                   Rozdział 5
                                 Dowody składowe
                                        
                                    Art. 23.
1. Dom składowy wydaje składającemu na jego żądanie dowód składowy.
2. Dowód składowy, odłączony z księgi składowej, składa się z dwóch,
  połączonych ze sobą, lecz dających się oddzielić części: z rewersu
  (składowego dowodu posiadania) i warrantu (składowego dowodu zastawniczego).
3. Obie części dowodu składowego powinny wzajemnie się na siebie powoływać i
  zawierać:
   1) określenie firmy (nazwy) domu składowego, numer identyfikacyjny REGON lub
     PESEL, datę złożenia rzeczy na skład, datę wystawienia i podpisy osób
     uprawnionych do reprezentowania domu składowego,
   2) numer dowodu składowego, zgodny z numerem bieżącym księgi składowej,
   3) imię i nazwisko (określenie firmy, nazwy, numer identyfikacyjny REGON) i
     adres składającego,
   4) oznaczenie ilości, jakości i kraju pochodzenia, a w razie potrzeby także
     szczególnych cech, rzeczy złożonych na skład,
   5) wzmiankę o tym, czy rzeczy złożone na skład zostały ubezpieczone, a
     jeżeli tak, to u jakiego ubezpieczyciela, na jaką kwotę i na jaki czas,
   6) oznaczenie terminu odbioru ze składu rzeczy złożonych na skład, jeżeli
     termin taki został w umowie określony,
   7) wzmiankę o tym, czy i w jakiej wysokości z rzeczami złożonymi na skład są
     związane cła, podatki lub inne opłaty oraz zabezpieczone prawem zastawu
     roszczenia domu składowego, z podaniem wysokości bieżącego składowego oraz
     należności ubocznych i wskazaniem odpowiednich pozycji taryfy składowego,
   8) oznaczenie banku domicylowego, w którym wpłaca się kwoty przypadające na
     rzecz posiadacza dowodu składowego lub jego części.
                                        
                                    Art. 24.
1. Obie części dowodu składowego można przenosić przez indos łącznie albo
  oddzielnie.
2. Dopóki obie części są przenoszone łącznie, dopóty indos rewersu powoduje
  także przeniesienie warrantu.
                                        
                                    Art. 25.
1. Pierwszy indos na oddzielonym warrancie zawiera:
   1) imię i nazwisko (określenie firmy, nazwy, numer identyfikacyjny REGON lub
     PESEL) oraz adres indosanta,
   2) imię i nazwisko (określenie firmy, nazwy, numer identyfikacyjny REGON lub
     PESEL) oraz adres indosatariusza,
   3) oznaczenie wraz z należnościami ubocznymi kwoty pieniężnej, na której
     zabezpieczenie ustanawia się prawo zastawu na rzeczach złożonych na skład,
   4) określenie terminu płatności wierzytelności zabezpieczonej prawem zastawu
     na rzeczach przyjętych na skład,
   5) podpis indosanta.
2. Dane, o których mowa w ust. 1, należy umieścić również na rewersie. Dosłowną
  treść indosu należy wpisać do księgi składowej, a dom składowy powinien
  poświadczyć zarówno na rewersie, jak i na warrancie dokonanie tego wpisu,
  podając jego datę.
3. Jeżeli indos nie zawiera wszystkich danych, wymienionych w ust. 1, lub
  jeżeli na warrancie nie ma poświadczenia domu składowego, o którym mowa w
  ust. 2, indos jest nieważny.
                                        
                                    Art. 26.
Do indosów dowodu składowego lub jego części stosuje się odpowiednio przepisy
prawa wekslowego o indosie.
                                        
                                    Art. 27.
1. Jeżeli wystawiono dowód składowy, oświadczenia woli domu składowego,
  związane z umową składu, które według odrębnych przepisów powinny być
  dokonane na piśmie (listem poleconym), następują w drodze ogłoszenia w
  Monitorze Sądowym i Gospodarczym. Regulamin domu składowego może przewidywać
  dodatkowe formy dokonywania przez dom składowy ogłoszeń.
2. Jeżeli posiadacz dowodu składowego lub jego części wskazał domowi składowemu
  swój adres, dom składowy jest obowiązany, niezależnie od ogłoszenia, o którym
  mowa w ust. 1, wysłać listem poleconym pod wskazanym adresem zawiadomienie o
  treści ogłoszenia.
                                        
                                    Art. 28.
1. Księga składowa składa się z trwale ze sobą połączonych, kolejno
  numerowanych kart, umożliwiających odłączanie dowodów składowych.
2. Zapis dokonany na karcie księgi składowej jest tożsamy z zapisami dokonanymi
  w odłączonym od tej karty dowodzie składowym oraz zawierać wzmiankę o
  dokonaniu, a także treść pierwszego indosu warrantu.
3. W księdze składowej dokonywane są wyłącznie zapisy przewidziane w ustawie.
                                        
                                    Art. 29.
1. Jeżeli wystawiono dowód składowy, do przeniesienia własności rzeczy
  złożonych na skład konieczne jest wręczenie rewersu.
     2. Posiadacza rewersu, wykazującego swoje prawo nieprzerwanym szeregiem
   indosów, uważa się za właściciela rzeczy złożonych na skład. Jeżeli rewers
      przenosi się po dokonaniu pierwszego indosu na oddzielonym warrancie,
   indosatariusz rewersu nabywa prawo obciążone zastawem posiadacza warrantu.
                                        
                                    Art. 30.
1. Jeżeli wystawiono dowód składowy, do ustanowienia prawa zastawu na rzeczach
  złożonych na skład konieczne jest wręczenie wierzycielowi indosowanego
  warrantu.
2. Do rzeczy złożonych na skład, na które wystawiono dowód składowy, nie
  stosuje się przepisów o zastawie rejestrowym i rejestrze zastawów.
                                        
                                    Art. 31.
1. Rzeczy złożone na skład, na które wystawiono dowód składowy oraz prawa
  przysługujące posiadaczowi rewersu lub warrantu na tych towarach, nie
  podlegają egzekucji.
2. Przedmiotem egzekucji może być tylko dowód składowy lub jedna z jego części.
                                        
                                    Art. 32.
Jeżeli przed oddzieleniem indosowanego warrantu została umieszczona na rewersie
wzmianka o orzeczeniu sądowym przenoszącym lub ograniczającym prawa posiadacza
dowodu składowego do rozporządzania rzeczami, indos warrantu jest nieważny. W
takim wypadku dom składowy odmówi wpisu pierwszego indosu warrantu do księgi
składowej i w księdze tej dokona stosownej wzmianki.
                                        
                                    Art. 33.
1. Posiadacz obu części dowodu składowego, wykazujący swoje prawo nieprzerwanym
  szeregiem indosów, może, za zwrotem kosztów, żądać wystawienia nowego dowodu
  składowego bezpośrednio na swoje imię. Może on również, za zwrotem kosztów,
  żądać podziału na części rzeczy złożonych na skład i wystawienia osobnego
  dowodu składowego na każdą z tych części.
2. Żądanie, o którym mowa w ust. 1, może być zgłoszone łącznie przez posiadaczy
  obu części dowodu składowego. Nowe dowody składowe mogą być opatrzone datą
  wystawienia pierwotnego dokumentu, który dom składowy odbiera i unieważnia. O
  unieważnieniu pierwotnego dokumentu dokonuje się wzmianki w księdze
  składowej.
3. Prawo oglądania rzeczy złożonych na skład służy zarówno posiadaczowi
  rewersu, jak i posiadaczowi warrantu.
                                        
                                    Art. 34.
Wydanie rzeczy złożonych na skład posiadaczowi rewersu następuje za zwrotem
rewersu i warrantu. Zwrot warrantu można zastąpić przedstawieniem zaświadczenia
banku domicylowego o złożeniu w nim kwoty oznaczonej w warrancie.
                                        
                                    Art. 35.
1. Kwoty wpłacone do banku domicylowego, należne posiadaczom rewersów i
  warrantów, są gromadzone na wyodrębnionym rachunku bankowym domu składowego i
  na jego polecenie wypłacane uprawnionym.
2. W stosunku do wierzycieli domu składowego kwoty złożone na rachunku, o
  którym mowa w ust. 1, nie podlegają egzekucji i nie wchodzą w skład masy
  upadłości domu składowego.
                                        
                                    Art. 36.
1. Bank domicylowy wypłaca posiadaczowi warrantu kwotę złożoną na jego rzecz,
  za zwrotem warrantu, w terminie płatności wierzytelności zabezpieczonej
  warrantem.
2. Jeżeli posiadacz rewersu złożył w banku domicylowym kwotę zabezpieczoną
  warrantem przed terminem płatności, posiadacz warrantu może żądać
  natychmiastowego jej wypłacenia.
                                        
                                    Art. 37.
1. Posiadacz jest obowiązany przedstawić bankowi domicylowemu warrant do
  zapłaty w terminie płatności.
2. Odmowę zapłaty należy stwierdzić zgłoszeniem protestu, pod rygorem utraty
  prawa zwrotnego poszukiwania.
3. Do przedstawienia warrantu do zapłaty oraz do zgłoszenia protestu z powodu
  odmowy zapłaty stosuje się odpowiednio przepisy prawa wekslowego.
4. Protest z powodu odmowy zapłaty można zastąpić umieszczonym na warrancie
  poświadczeniem banku domicylowego opatrzonym datą, że warrant przedstawiony
  do zapłaty w oznaczonym dniu nie został wykupiony.
                                        
                                   Rozdział 6
                               Sprzedaż przymusowa
                                        
                                    Art. 38.
1. W razie odmowy wykupienia warrantu jego posiadacz może, choćby nie dokonał
  protestu, wystąpić do domu składowego z pisemnym żądaniem przeprowadzenia
  sprzedaży obciążonych zastawem rzeczy złożonych na skład.
2. Sprzedaż  jest przeprowadzona w możliwie najkrótszym czasie, nie wcześniej
  jednak niż po upływie trzech dni od zgłoszenia żądania.
3. Posiadacz warrantu traci prawo zwrotnego poszukiwania, jeżeli nie zgłosił
  żądania sprzedaży w ciągu miesiąca od dnia zgłoszenia protestu.
                                        
                                    Art. 39.
1. Jeżeli wystawiono dowód składowy, dom składowy o zamierzonej sprzedaży
  rzeczy złożonych na skład w celu zaspokojenia swojej wierzytelności ogłasza w
  Monitorze Sądowym i Gospodarczym oraz w sposób zwyczajowo stosowany na
  terenie działania domu składowego. Przepis art. 27 ust. 2 stosuje się
  odpowiednio.
2. Ogłoszenie następuje na koszt posiadacza rewersu; wskazuje ono dzień
  wystawienia i numer kolejny dowodu składowego, osobę składającego, ilość i
  rodzaj rzeczy oraz wysokość wierzytelności.
3. Sprzedaż może nastąpić nie wcześniej niż po upływie 14 dni od dnia, w którym
  wygasła umowa składu, a jeżeli umowę zawarto lub przedłużono na czas
  nieoznaczony, nie wcześniej niż po 14 dniach od upływu terminu wypowiedzenia.
4. Ogłoszenie oraz zawiadomienie o zamiarze sprzedaży można połączyć z
  ogłoszeniem i zawiadomieniem, o którym mowa w art. 27 ust. 1 i 2.
                                        
                                    Art. 40.
1. W przypadkach, o których mowa w art. 38 i 39, sprzedaż rzeczy złożonych na
  skład przeprowadza komornik, notariusz, adwokat lub radca prawny działający
  na zlecenie domu składowego. Sprzedaż przeprowadza się przez licytację
  publiczną.
2. Sprzedaż przez licytację publiczną odbywa się w jednym terminie, bez
  oszacowania.
3. Minister właściwy do spraw rynków rolnych, w porozumieniu z ministrem
  właściwym do spraw gospodarki, określi, w drodze rozporządzenia, tryb i
  koszty licytacji publicznej, w sposób zapewniający zabezpieczenie interesów
  osób biorących udział w obrocie dowodami składowymi i ich częściami.
                                        
                                    Art. 41.
1. Z uzyskanej ceny dom składowy zaspokaja należności związane z rzeczami
  złożonymi na skład w następującym porządku:
   1) koszty sprzedaży,
   2) nieuiszczone należności publicznoprawne związane z rzeczą,
   3) zabezpieczone ustawowym prawem zastawu i wymienione w dowodzie składowym
     należności domu składowego; należności powstałe po wystawieniu dowodu
     składowego uwzględnia się o tyle, o ile przypadają za okres składu,
     oznaczony w dowodzie składowym, jeżeli zaś czasu składu w dowodzie nie
     wskazano, to za okres nie dłuższy niż rok od wystawienia dowodu,
   4) wierzytelności posiadacza warrantu wraz z należnościami ubocznymi.
2. Jeżeli w dniu zapłaty wierzytelności posiadacza warrantu wierzytelność ta
  nie jest jeszcze wymagalna, należy od niej potrącić dyskonto, obliczone
  według stopy redyskontowej Narodowego Banku Polskiego obowiązującej dla
  weksli krajowych.
                                        
                                    Art. 42.
1. Sprzedaż określona w przepisach niniejszego rozdziału przenosi własność
  rzeczy w stanie wolnym od obciążeń pomimo niezachowania przepisów art. 38-41.
2. Dom składowy jest obowiązany do odszkodowania wobec osoby, która poniosła
  szkodę w wyniku niedochowania postanowień przepisów art. 38-41. Umowa
  ograniczająca lub wyłączająca ten obowiązek jest nieważna.
                                        
                                    Art. 43.
Do sumy ubezpieczenia wypłaconej domowi składowemu przez zakład ubezpieczeń z
tytułu ubezpieczenia rzeczy przepisy art. 41 stosuje się odpowiednio.
                                        
                                    Art. 44.
1. Jeżeli wierzytelność posiadacza warrantu została w pełni zaspokojona wraz z
  należnościami ubocznymi, dom składowy odbierze pokwitowany warrant oraz
  dokona odpowiedniej wzmianki w księdze składowej. Ewentualną nadwyżkę dom
  składowy wypłaca posiadaczowi rewersu, odbierając jednocześnie pokwitowany
  rewers i dokonując odpowiedniej wzmianki w księdze składowej.
2. Jeżeli posiadacz rewersu lub warrantu nie zgłosi się w terminie 3 dni po
  odbiór należności, dom składowy niezwłocznie wpłaci do banku domicylowego
  przypadającą mu kwotę.
                                        
                                    Art. 45.
Jeżeli wierzytelność posiadacza warrantu nie została w pełni zaspokojona, dom
składowy zaznaczy na warrancie i uwidoczni w księdze składowej częściową
zapłatę, warrant zaś zwróci posiadaczowi.
                                        
                                   Rozdział 7
                              Zwrotne poszukiwanie
                                        
                                    Art. 46.
Posiadaczowi warrantu służy prawo zwrotnego poszukiwania nie pokrytej części
wierzytelności. Przepisy prawa wekslowego o zwrotnym poszukiwaniu z powodu braku
zapłaty weksla stosuje się odpowiednio.
                                        
                                    Art. 47.
Każdy indosant warrantu ma prawo wykupić warrant. W razie wykupienia warrantu
stosuje się odpowiednio przepisy prawa wekslowego o wykupieniu weksla.
                                        
                                    Art. 48.
1. Roszczenie posiadacza warrantu z tytułu zwrotnego poszukiwania przedawnia
  się z upływem 6 miesięcy od dnia sprzedaży, o której mowa w art. 38 i 39.
  Zwrotne roszczenia indosantów warrantu miedzy sobą przedawniają się z upływem
  6 miesięcy od dnia, w którym indosant wykupił warrant albo w którym doręczono
  mu pozew.
2. Do przerwania biegu przedawnienia roszczeń, o których mowa w ust. 1, stosuje
  się odpowiednio przepisy prawa wekslowego o przerwaniu biegu przedawnienia
  roszczeń wekslowych.
                                        
                                   Rozdział 8
                          Umarzanie dowodów składowych
                                        
                                    Art. 49.
1. O wszczęciu postępowania umorzeniowego sąd zawiadamia dom składowy oraz bank
  domicylowy.
2. Dla dowodów składowych z nieoddzielonym warrantem oraz dla rewersów termin
  do okazania sądowi zaginionego dokumentu wynosi 60 dni i liczy się od
  pierwszego dnia po upływie okresu składu, a jeżeli okres ten nie został
  oznaczony lub jeżeli termin ten już upłynął - od dnia ogłoszenia sądowego
  wezwania do okazania dokumentu. Dla zaginionych warrantów okres ten liczy się
  od dnia wezwania ogłoszenia sądowego.
3. Sąd, przed wydaniem orzeczenia o umorzeniu rewersu lub warrantu, może
  upoważnić żądającego umorzenia rewersu do odebrania rzeczy, a żądającego
  umorzenia warrantu - do wykonania praw z niego płynących, jeżeli osoby te
  złożą zabezpieczenie.
4. Do umorzenia rewersu i warrantu stosuje się odpowiednio przepisy prawa
  wekslowego o umorzeniu weksli.
                                        
                                   Rozdział 9
                              Izba domów składowych
                                        
                                    Art. 50.
1. Domy składowe tworzą izbę domów składowych zwaną dalej "izbą".
2. Izba posiada osobowość prawną.
3. Udział domu składowego w izbie jest obowiązkowy.
4. Do izby stosuje się przepisy ustawy z dnia 30 maja 1989 r. o izbach
  gospodarczych (Dz.U. z 1989 r. Nr 35, poz. 195, z 1992 r. Nr 75, poz. 368, z
  1996 r. Nr 43, poz. 189, z 1997 r. Nr 121, poz. 770 i Nr 139, poz. 934 oraz z
  2000 r. Nr 88, poz. 983), z zastrzeżeniem przepisów niniejszej ustawy.
5. Izba ustala zasady dobrej praktyki działania domów składowych.
6. Siedzibą izby jest miasto stołeczne Warszawa.
                                    Art. 51.
1. Izba działa na podstawie statutu, który jest zatwierdzony przez ministra
  właściwego do spraw gospodarki w porozumieniu z ministrem właściwym do spraw
  rynków rolnych.
2. Statut izby określa w szczególności:
   1) podstawowe zadania izby oraz sposób i formy ich realizacji,
   2) prawa i obowiązki członków izby,
   3) sposób przeprowadzania wyborów organów izby,
   4) zasady zwoływania i odbywania posiedzeń organów izby,
   5) tryb ustalania wysokości składek członkowskich,
   6) zasady zarządzania majątkiem izby, w tym uchwalania i kontroli wykonania
     budżetu,
   7) tryb uchwalania regulaminu składowego funduszu gwarancyjnego,
   8) tryb podejmowania uchwały w sprawie ustalania zasad dobrej praktyki domów
     składowych i wprowadzania do niej zmian,
   9) tryb podejmowania uchwały w sprawie zmiany statutu.
                                    Art. 52.
Organami izby są:
   1) walne zgromadzenie izby,
   2) komisja rewizyjna,
   3) zarząd izby.
   
                                    Art. 53.
1. Zwyczajne walne zgromadzenie izby zwołuje zarząd izby w ciągu pierwszego
  półrocza każdego roku.
2. Nadzwyczajne walne zgromadzenie izby zwołuje zarząd izby:
   1) z własnej inicjatywy,
   2) na wniosek ministra właściwego do spraw gospodarki,
   3) na wniosek ministra właściwego do spraw rynków rolnych,
   4) na wniosek co najmniej jednej piątej ogólnej liczby członków izby.
3. Nadzwyczajne walne zgromadzenie izby powinno być zwołane w ciągu 14 dni od
  dnia wpływu wniosku, o którym mowa w ust. 2 pkt 2-4.
                                    Art. 54.
1. Walne zgromadzenie izby:
   1) wybiera i odwołuje prezesa, wiceprezesa i pozostałych członków zarządu
     izby oraz członków komisji rewizyjnej,
   2) wybiera i odwołuje prezesa i arbitrów sądu polubownego działającego przy
     izbie, jeżeli sąd taki zostanie przez izbę powołany,
   3) uchwala statut izby,
   4) tworzy składowy fundusz gwarancyjny,
   5) uchwala regulamin sądu polubownego,
   6) zatwierdza sprawozdania przedstawiane przez zarząd izby, w tym roczne
     sprawozdania z działalności finansowej,
   7) podejmuje uchwały w sprawie udzielenia zarządowi izby absolutorium,
   8) uchwala roczny budżet izby,
   9) ustala wysokość składek członkowskich.
2. Walne zgromadzenie izby uchwala regulamin swego działania.
                                    Art. 55.
1. Rozstrzygnięcia walnego zgromadzenia izby zapadają w formie uchwał.
2. Uchwały walnego zgromadzenia izby są podejmowane zwykłą większością głosów w
  obecności co najmniej połowy członków izby.
3. Wybory odbywają się w głosowaniu tajnym, z wyjątkiem wyboru przewodniczącego
  walnego zgromadzenia.
                                    Art. 56.
1. W skład komisji rewizyjnej wchodzi od trzech do pięciu osób.
2. Kadencja komisji rewizyjnej trwa 4 lata.
3. Przedmiotem działania komisji rewizyjnej jest coroczne badanie
  przedstawianych przez zarząd sprawozdań, w tym rocznego sprawozdania z
  działalności finansowej oraz sprawozdania z wykonania przez zarząd budżetu.
4. Komisja rewizyjna składa sprawozdanie z przeprowadzonego badania walnemu
  zgromadzeniu izby, przedkładając jednocześnie wnioski w sprawie udzielenia
  zarządowi izby absolutorium.
5. Uchwały komisji rewizyjnej zapadają większością głosów w obecności co
  najmniej połowy jej składu. W przypadku równej liczby głosów decyduje głos
  przewodniczącego.
                                    Art. 57.
1. Zarząd izby działa w mieście stołecznym Warszawie i składa się z pięciu
  członków, w tym prezesa i wiceprezesa.
2. Kadencja zarządu izby trwa 4 lata.
3. Zarząd izby na pierwszym posiedzeniu uchwala regulamin wewnętrznego
  urzędowania zarządu.
                                    Art. 58.
1. Prezes zarządu izby kieruje pracami zarządu, przewodniczy na posiedzeniach i
  wykonuje uchwały zarządu. W razie nieobecności prezesa lub niemożności
  wykonywania przezeń funkcji, jego obowiązki wykonuje wiceprezes zarządu.
2. Do składania oświadczeń woli w sprawach majątkowych jest wymagane
  współdziałanie dwóch członków zarządu izby.
3. Zarząd może uchwalić instrukcję finansową dotyczącą sposobu wykonywania
  przez członków zarządu czynności zarządu majątkiem izby.
                                    Art. 59.
Do zakresu działania zarządu izby należy w szczególności:
   1) nadzór nad przestrzeganiem przez domy składowe zasad dobrej praktyki,
   2) udział na prawach strony w postępowaniach administracyjnych, dotyczących
     członków izby, prowadzonych na podstawie niniejszej ustawy,
   3) zarząd majątkiem izby,
   4) zarządzanie składowym funduszem gwarancyjnym,
   5) zwoływanie walnych zgromadzeń członków izby i wykonywanie uchwał tych
     zgromadzeń,
   6) zapewnienie obsługi sądowi polubownemu działającemu przy izbie.
   
                                    Art. 60.
1. Do ważności uchwał zarządu izby jest wymagana obecność co najmniej połowy
  jego  członków.
2. Uchwały zarządu izby zapadają zwykłą większością głosów, przy czym w razie
  równej liczby głosów decyduje głos prezesa zarządu.
                                   Rozdział 10
                          Składowy fundusz gwarancyjny
                                        
                                    Art. 61.
1. Izba tworzy składowy fundusz gwarancyjny, zwany dalej "funduszem".
2. Członkostwo w funduszu jest obligatoryjne dla członków izby, przyjmujących
  na skład towary rolne.
3. Źródłem finansowania funduszu są obowiązkowe wpłaty domów składowych,
  zwanych dalej "członkami funduszu" oraz oddających rzeczy na skład w
  przedsiębiorstwie prowadzonym przez członka funduszu.
4. Fundusz może być zasilany wpływani z innych źródeł.
5. Celem funduszu jest zapewnienie posiadaczom dowodów składowych lub ich
  części  wypłaty środków pieniężnych zasądzonych od członków funduszu z tytułu
  niewykonania lub nienależytego wykonania umowy składu.
6. Środki funduszu stanowią współwłasność łączną członków funduszu i nie
  podlegają egzekucji przeprowadzonej z majątku członka funduszu.
7. Wpłaty należne od składających ustalane są jako funkcja iloczynu:
   1) wartości rzeczy oddanych na skład,
   2) długości okresu składowania rzeczy określonego w umowie składu, z
     uwzględnieniem ryzyka związanego z rodzajem rzeczy.
8. Wpłaty należne funduszowi pobrane od składającego stają się majątkiem
  funduszu z chwilą ich pobrania i nie podlegają egzekucji ani nie wchodzą do
  masy upadłości domu składowego.
9. Dom składowy gromadzi wpłaty, o których mowa w ust. 7, na odrębnym  rachunku
  bankowym .
10. Członek funduszu ponosi odpowiedzialność wobec składającego i funduszu za
  przekazanie wpłaty należnej funduszowi od składającego.
11. Domy składowe tworzą, w ciężar kosztów, rezerwy do wysokości wpłat
  wniesionych do funduszu.
                                    Art. 62.
1. Członkostwo w funduszu ustaje z dniem cofnięcia albo wygaśnięcia z mocy
  prawa zezwolenia na prowadzenie przedsiębiorstwa składowego lub z dniem
  zaprzestania tej działalności.
2. Z chwilą ustania członkostwa wygasają uprawnienia domu składowego do udziału
  w majątku funduszu.
                                    Art. 63.
1. Walne zgromadzenie członków izby uchwala regulamin funduszu, w którym
  określa się w szczególności:
   1) sposób i tryb działania funduszu,
   2) wysokość dokonywanych wpłat do funduszu, należnych od członków funduszu
     oraz od składających oraz sposób i tryb dokonywania tych wpłat,
   3) sposób gospodarowania środkami funduszu,
   4) szczegółowy tryb dokonywania wypłat odszkodowań oraz określenia ich
     wysokości, w przypadku gdy orzeczenie sądu nakazuje wydanie rzeczy
     określonych co do gatunku i nie rozstrzyga o wartości roszczenia.
2. W głosowaniu nie biorą udziału członkowie izby niebędący członkami funduszu.
3. Regulamin funduszu oraz każda jego zmiana podlegają zatwierdzeniu przez
  ministra właściwego do spraw rynków rolnych.
4. Izba składa ministrowi właściwemu do spraw rynków rolnych corocznie do dnia
  30 kwietnia, sprawozdanie z działalności funduszu w roku poprzednim.
                                    Art. 64.
1. Gwarancją wypłaty ze środków funduszu są objęte roszczenia posiadaczy
  dowodów składowych lub ich części, na zasadach określonych w ust. 3.
2. Wypłata środków z funduszu dokonywana jest na podstawie wydanego przez sąd
  nakazu zapłaty podlegającego wykonaniu lub prawomocnego wyroku zasądzającego.
3. System gwarantowania wykonania zobowiązań przez członków funduszu obejmuje
  należności gwarantowane do wysokości:
   1) 50 000 złotych - w 100% wartości środków gwarantowanych,
   2) przekraczającej 50 000 złotych - w wysokości 50 000 złotych oraz 80%
     nadwyżki ponad tę kwotę, jednak łącznie nie więcej niż 4 000 000 złotych.
4. Regulamin funduszu może przewidywać dokonywanie dodatkowych wypłat, powyżej
  wartości określonych w ust. 3. Wypłaty dla składających nie mogą przekroczyć
  13 wysokości środków funduszu według stanu na dzień rozpoczęcia wypłat, chyba
  że przekroczenie to jest następstwem dokonania wypłat w wysokości określonej
  w ust. 3.
                                    Art. 65.
Członek funduszu i syndyk masy upadłości członka funduszu są obowiązani, na
żądanie izby, przekazywać informacje niezbędne do określenia wysokości
obowiązkowych wpłat do funduszu oraz do obliczenia i dokonania wypłat dla
składających.
                                    Art. 66.
1. Osoba, która otrzymała środki z funduszu zgodnie z art. 64, zachowuje prawo
  dochodzenia z masy upadłości roszczeń ponad kwotę uzyskaną z funduszu.
2. Z tytułu zaspokojenia roszczeń osób uprawnionych fundusz nabywa, w stosunku
  do członka funduszu lub jego masy upadłości, roszczenie o zwrot wypłaconych
  kwot do wysokości różnicy między kwotami wypłaconymi tym osobom uprawnionym a
  kwotami uzyskanymi od członka funduszu z tytułu wpłat, o których mowa w art.
  61.
3. Z chwilą uprawomocnienia się postanowienia sądu o ogłoszeniu upadłości
  członka funduszu wartość funduszu powiększają środki pieniężne, wyłączone z
  masy upadłości zgodnie z art. 28 § 1 i 2 rozporządzenia Prezydenta
  Rzeczypospolitej z dnia 24 października 1934 r. - Prawo upadłościowe (Dz.U. z
  1991 r. Nr 118, poz. 512, z 1994 r. Nr 1, poz. 1, z 1995 r. Nr 85, poz. 426,
  z 1996 r. Nr 6, poz. 43, Nr 43, poz. 189, Nr 106, poz. 496, Nr 149, poz. 703,
  z 1997 r. Nr 28, poz. 153, Nr 54, poz. 349, Nr 117, poz. 751, Nr 121, poz.
  770, Nr 140, poz. 940, z 1998 r. Nr 117, poz. 756 oraz z 2000 r. Nr 26, poz.
  306 i Nr 84, poz. 948) należne funduszowi.
                                   Rozdział 11
                                 Przepisy karne
                                        
                                    Art. 67.
1. Kto bez wymaganego zezwolenia prowadzi przedsiębiorstwo składowe albo w
  sposób grożący bezpieczeństwu obrotu gospodarczego narusza warunki zezwolenia
  na prowadzenie przedsiębiorstwa składowego, podlega karze grzywny,
  ograniczenia wolności albo pozbawienia wolności do lat 2.
2. Tej samej karze podlega, kto dopuszcza się czynu określonego w ust. 1,
  działając w imieniu lub w interesie osoby prawnej lub jednostki
  organizacyjnej nie posiadającej osobowości prawnej.
                                        
                                    Art. 68.
Kto wystawia dowód składowy z naruszeniem postanowień art. 23 ust. 3 lub
wystawia dowód składowy w sposób uniemożliwiający jego wykorzystanie w obrocie
albo nie wykonuje obowiązku określonego w art. 25 ust. 2, podlega karze grzywny
do 25 000 zł.
                                        
                                   Rozdział 12
            Przepisy przejściowe i zmiany w przepisach obowiązujących
                                        
                                    Art. 69.
1. Minister właściwy do spraw rynków rolnych zwoła w Warszawie, w terminie 6
  miesięcy od dnia wejścia w życie ustawy, pierwsze posiedzenie walnego
  zgromadzenia izby domów składowych w celu przeprowadzenia wyboru władz oraz
  powołania składowego funduszu gwarancyjnego.
2. Pierwsze posiedzenie walnego zgromadzenia izby domów składowych otwiera
  przedstawiciel ministra właściwego do spraw rynków rolnych i przewodniczy mu
  do czasu wyboru przewodniczącego walnego zgromadzenia.
                                        
                                    Art. 70.
W ustawie z dnia 23 kwietnia 1964 r. - Kodeks cywilny (Dz.U. Nr 16, poz. 93, z
1971 r. Nr 27, poz. 252, z 1976 r. Nr 19, poz. 122, z 1982 r. Nr 11, poz. 81, Nr
19, poz. 147 i Nr 30, poz. 210, z 1984 r. Nr 45, poz. 242, z 1985 r. Nr 22, poz.
99, z 1989 r. Nr 3, poz. 11, z 1990 r. Nr 34, poz. 198, Nr 55, poz. 321 i Nr 79,
poz. 464, z 1991 r. Nr 107, poz. 464 i Nr 115, poz. 496, z 1993 r. Nr 17, poz.
78, z 1994 r. Nr 27, poz. 96, Nr 85, poz. 388 i Nr 105, poz. 509, z 1995 r. Nr
83, poz. 417, z 1996 r. Nr 114, poz. 542, Nr 139, poz. 646 i Nr 149, poz. 703, z
1997 r. Nr 43, poz. 272, Nr 115, poz. 741, Nr 117, poz. 751 i Nr 157, poz. 1040,
z 1998 r. Nr 106, poz. 668 i Nr 117, poz. 758, z 1999 r. Nr 52, poz. 532 oraz z
2000 r. Nr 22, poz. 271, Nr 74, poz. 855 i 857 i Nr 88, poz. 983) tytuł XXX
otrzymuje brzmienie:
                            "Tytuł XXX. Umowa składu
         Art. 853. §1. Przez umowę składu przedsiębiorca składowy zobowiązuje
           się do przechowania, za wynagrodzeniem, oznaczonych w umowie rzeczy
           ruchomych.
         § 2. Przedsiębiorca składowy jest obowiązany wydać składającemu
           pokwitowanie, które powinno wymieniać rodzaj, ilość, oznaczenie oraz
           sposób opakowania rzeczy, jak też inne istotne postanowienia umowy.
     Art. 854. Przepisów tytułu niniejszego nie stosuje się w przypadkach gdy
           przedsiębiorca składowy nabywa własność złożonych rzeczy i jest
           obowiązany zwrócić tylko taką samą ilość rzeczy tego samego gatunku
           i takiej samej jakości.
      Art. 855. §1. Przedsiębiorca składowy odpowiada za szkodę wynikłą z
             utraty, ubytku lub uszkodzenia rzeczy w czasie od przyjęcia jej na
             skład do wydania osobie uprawnionej do odbioru, chyba że udowodni,
             że nie mógł zapobiec szkodzie, mimo  dołożenia należytej
             staranności.
         §2. Przedsiębiorca składowy jest obowiązany dokonywać odpowiednich
           czynności konserwacyjnych. Przeciwne postanowienie umowy jest
           nieważne.
         §3. Przedsiębiorca składowy nie ponosi odpowiedzialności za ubytek
           nieprzekraczający granic określonych właściwymi przepisami, a w
           razie braku takich przepisów - granic zwyczajowo przyjętych.
         §4. Odszkodowanie nie może przewyższać zwykłej wartości rzeczy, chyba
           że szkoda wynika z winy umyślnej albo rażącego niedbalstwa
           przedsiębiorcy składowego.
     Art. 856. Przedsiębiorca składowy jest obowiązany do ubezpieczenia rzeczy
           jedynie wtedy, gdy otrzymał takie zlecenie.
     Art. 857. Jeżeli stan rzeczy nadesłanych przedsiębiorcy składowemu nasuwa
           podejrzenie, że ma miejsce brak, ubytek, zepsucie albo uszkodzenie
           rzeczy, przedsiębiorca składowy powinien dokonać czynności
           niezbędnych do zabezpieczenia mienia i praw składającego.
     Art. 858. Przedsiębiorca składowy powinien zawiadamiać składającego o
           zdarzeniach ważnych ze względu na ochronę praw składającego lub
           dotyczących stanu rzeczy oddanych na skład, chyba że zawiadomienie
           nie jest możliwe.
     Art. 859. Jeżeli rzecz narażona jest na zepsucie, a nie można czekać na
           zarządzenie składającego, przedsiębiorca składowy ma prawo, a gdy
           wymaga tego interes składającego - także obowiązek, sprzedać rzecz z
           zachowaniem należytej staranności.
    Art.859{1}. Przedsiębiorca składowy powinien umożliwić składającemu
           obejrzenie rzeczy, dzielenie ich lub łączenie, pobieranie próbek
           oraz dokonywanie innych czynności w celu zachowania rzeczy w
           należytym stanie.
      Art.859{2}. § 1. Przedsiębiorca składowy może łączyć rzeczy zamienne tego
             samego gatunku i tej samej jakości, należące do kilku
             składających, za ich pisemną zgodą.
         §2. Wydanie składającemu przypadającej mu części rzeczy w ten sposób
           połączonych nie wymaga zgody pozostałych składających.
         §3. Podział i połączenie rzeczy powinny być ujawnione w dokumentach
           przedsiębiorcy składowego.
    Art.859{3}. Przedsiębiorcy składowemu służy na zabezpieczenie roszczeń o
           składowe i należności uboczne, o zwrot wydatków i kosztów, w
           szczególności przewoźnego i opłat celnych, o zwrot udzielonych
           składającemu zaliczek oraz wszelkich innych należności powstałych z
           tytułu umowy lub umów składu, ustawowe prawo zastawu na rzeczach
           oddanych na skład, dopóki znajdują się u niego lub u osoby, która je
           dzierży w jego imieniu, albo dopóki może nimi rozporządzać za pomocą
           dokumentów.
    Art.859{4}. Umowę składu zawartą na czas oznaczony uważa się za przedłużoną
           na czas nieoznaczony, jeżeli na 14 dni przed upływem terminu
           przedsiębiorca składowy nie zażądał listem poleconym odebrania
           rzeczy w umówionym terminie.
    Art.859{5}. Umowę składu zawartą na czas nieoznaczony przedsiębiorca
           składowy może wypowiedzieć listem poleconym, z zachowaniem terminu
           miesięcznego, jednakże nie wcześniej niż po upływie 2 miesięcy od
           złożenia rzeczy.
    Art.859{6}. Jeżeli składający nie odbiera rzeczy pomimo upływu umówionego
           terminu lub terminu wypowiedzenia umowy, przedsiębiorca składowy
           może oddać rzecz na przechowanie na koszt i ryzyko składającego.
           Może on jednak wykonać to prawo tylko wtedy, jeżeli uprzedził
           składającego o zamiarze skorzystania z przysługującego mu prawa
           listem poleconym, wysłanym nie później niż na 14 dni przed upływem
           umówionego terminu.
    Art.859{7}. Pomimo zawarcia umowy na czas oznaczony przedsiębiorca składowy
           może z ważnych przyczyn, w każdym czasie, wezwać składającego do
           odebrania rzeczy, wyznaczając jednak odpowiedni termin ich
           odebrania.
      Art.859{8}. §1. Przez odebranie rzeczy bez zastrzeżeń oraz zapłatę
             wszystkich należności przedsiębiorcy składowego wygasają wszelkie
             roszczenia do przedsiębiorcy składowego z tytułu umowy składu, z
             wyjątkiem roszczeń z tytułu niewidocznych uszkodzeń rzeczy, jeżeli
             składający, w ciągu siedmiu dni od odbioru, zawiadomił o nich
             przedsiębiorcę składowego.
         §2. Przepisu § 1 nie stosuje się w przypadku gdy powstanie uszkodzenia
           jest następstwem winy umyślnej albo rażącego niedbalstwa.
    Art.859{9}. Roszczenia z tytułu umowy składu przedawniają się z upływem
           roku.".
                                    Art. 71.
W ustawie z dnia 17 listopada 1964 r. - Kodeks postępowania cywilnego (Dz. U. Nr
43, poz. 296, z 1965 r. Nr 15, poz. 113, z 1974 r. Nr 27, poz. 157 i Nr 39, poz.
231, z 1975 r. Nr 45, poz. 234, z 1982 r. Nr 11, poz. 82 i Nr 30, poz. 210, z
1983 r. Nr 5, poz. 33, z 1984 r. Nr 45, poz. 241 i 242, z 1985 r. Nr 20, poz.
86, z 1987 r. Nr 21, poz. 123, z 1988 r. Nr 41, poz. 324, z 1989 r. Nr 4, poz.
21 i Nr 33, poz. 175, z 1990 r. Nr 14, poz. 88, Nr 34, poz. 198, Nr 53, poz.
306, Nr 55, poz. 318 i Nr 79, poz. 464, z 1991 r. Nr 7, poz. 24, Nr 22, poz. 92
i Nr 115, poz. 496, z 1993 r. Nr 12, poz. 53, z 1994 r. Nr 105, poz. 509, z 1995
r. Nr 83, poz. 417, z 1996 r. Nr 24, poz. 110, Nr 43, poz. 189, Nr 73, poz. 350
i Nr 149, poz. 703, z 1997 r. Nr 43, poz. 270, Nr 54, poz. 348, Nr 75, poz. 471,
Nr 102, poz. 643, Nr 117, poz. 752, Nr 121, poz. 769 i 770, Nr 133, poz. 882, Nr
139, poz. 934, Nr 140, poz. 940 i Nr 141, poz. 944, z 1998 r. Nr 106, poz. 668 i
Nr 117, poz. 757, z 1999 r. Nr 52, poz. 532 oraz z 2000 r. Nr 22, poz. 269 i 271
i Nr 48, poz. 552 i 554, Nr 55, poz. 665 i Nr 73, poz. 852) wprowadza się
następujące zmiany:
1) w art. 333 w § 2 po wyrazie "czeku" dodaje się przecinek i wyrazy "warrantu,
  rewersu,";
2) w art. 485 § 2 otrzymuje brzmienie:
    "§2. Sąd wydaje również nakaz zapłaty przeciwko zobowiązanemu z weksla,
       czeku, warrantu lub rewersu należycie wypełnionego, których prawdziwość
       i treść nie nasuwają wątpliwości. W razie przejścia na powoda praw z
       weksla, z czeku, z warrantu lub z rewersu do wydania nakazu niezbędne
       jest przedstawienie dokumentów do uzasadnienia roszczenia, o ile
       przejście tych praw na powoda nie wynika bezpośrednio z weksla, z czeku,
       z warrantu lub z rewersu.";
3) w art. 491 w § 2 po wyrazie "weksla" dodaje się przecinek i wyrazy
  "warrantu, rewersu";
4) w art. 492 w § 3 po wyrazie "weksla" dodaje się przecinek i wyrazy
  "warrantu, rewersu".
                                    Art. 72.
W ustawie z dnia 30 czerwca 1970 r. o Inspekcji Skupu i Przetwórstwa Artykułów
Rolnych (Dz.U. z 2000 r. Nr 23, poz. 293 i Nr 89, poz. 991) w art. 3 w ust. 1 w
pkt 1 dodaje się lit. e)  w brzmieniu:
     " e) domów składowych,".
                                        
                                    Art. 73.
W ustawie z dnia 21 sierpnia 1997 r. - Prawo o publicznym obrocie papierami
wartościowymi (Dz.U. Nr 118, poz. 754 i Nr 141 poz. 945, z 1998 r. Nr 107, poz.
669 i Nr 113, poz. 715 oraz z 2000 r. Nr 22, poz. 270, Nr 60, poz. 702 i 703)
wprowadza się następujące zmiany:
1) w art. 12 w ust. 1 pkt 2 otrzymuje brzmienie:
     "2) działalności giełd towarowych, giełdowych izb rozrachunkowych oraz
       maklerów giełd towarowych i podmiotów prowadzących przedsiębiorstwa
       maklerskie na rynku towarów giełdowych.";
2) w art. 14 w ust. 7 skreśla się pkt 4.
   
                                    Art. 74.
W ustawie z dnia 28 sierpnia 1997 r. - Prawo bankowe (Dz.U. Nr 140, poz. 939, z
1998 r. Nr 160, poz. 1063 i Nr 162, poz. 1118 oraz z 1999 r. Nr 11, poz. 95 i Nr
40, poz. 399) w art. 5 w ust. 2 pkt 2 otrzymuje brzmienie:
     "2) operacje czekowe i wekslowe oraz operacje, których przedmiotem są
       warranty,".
                                        
                                    Art. 75.
Ustawa wchodzi w życie po upływie 14 dni od dnia ogłoszenia, z wyjątkiem art. 3
i art. 6 ust. 1 pkt 1 w części dotyczącej spółek komandytowo-akcyjnych, które
wchodzą w życie z dniem 1 stycznia 2001 r.
                                
