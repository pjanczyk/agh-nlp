



Dz.U. z 2000 r. Nr 88, poz. 985
                                                                                
                                                                                
                                                                                
                                                                                
                                     USTAWA
                           z dnia 15 września 2000 r.
                                        
                              o referendum lokalnym
                                        
                                   Rozdział 1
                                 Przepisy ogólne
                                        
                                     Art. 1.
1. Ustawa określa zasady i tryb przeprowadzania referendum lokalnego.
2. W zakresie nieuregulowanym w ustawie do referendum lokalnego stosuje się
  odpowiednio przepisy rozdziałów 2, 3 oraz 6-9 ustawy z dnia 16 lipca 1998 r.
  - Ordynacja wyborcza do rad gmin, rad powiatów i sejmików województw (Dz.U.
  Nr 95, poz. 602 i Nr 160, poz. 1060).
                                     Art. 2.
1. W referendum lokalnym, zwanym dalej "referendum", mieszkańcy jednostki
  samorządu terytorialnego jako członkowie wspólnoty samorządowej wyrażają w
  drodze głosowania swoją wolę co do sposobu rozstrzygania sprawy dotyczącej
  tej wspólnoty, mieszczącej się w zakresie zadań i kompetencji organów danej
  jednostki lub w sprawie odwołania organu stanowiącego tej jednostki.
2. Referendum polega na udzieleniu na urzędowej karcie do głosowania pozytywnej
  lub negatywnej odpowiedzi na postawione pytanie lub pytania w zakresie spraw
  określonych w ust. 1 albo na dokonaniu wyboru pomiędzy zaproponowanymi
  wariantami.
                                     Art. 3.
W referendum mają prawo brać udział osoby stale zamieszkujące na obszarze danej
jednostki samorządu terytorialnego, posiadające czynne prawo wyborcze do organu
stanowiącego tej jednostki.
                                     Art. 4.
Referendum przeprowadza się, z zastrzeżeniem art. 5 ust. 1, z inicjatywy organu
stanowiącego danej jednostki samorządu terytorialnego lub na wniosek co
najmniej:
   1) 10% uprawnionych do głosowania mieszkańców gminy albo powiatu,
   2) 5% uprawnionych do głosowania mieszkańców województwa.
   
                                     Art. 5.
1. W sprawach odwołania organu stanowiącego jednostki samorządu terytorialnego
  przed upływem kadencji rozstrzyga się wyłącznie w drodze referendum
  przeprowadzonego na wniosek mieszkańców, o którym mowa w art. 4.
2. Referendum w sprawie odwołania organu stanowiącego jednostki samorządu
  terytorialnego nie przeprowadza się:
   1) przed upływem 12 miesięcy od dnia wyborów albo od dnia ostatniego
     referendum w tej sprawie,
   2) jeżeli data wyborów przedterminowych, przeprowadzanych w wyniku
     referendum, miałaby przypaść w okresie 6 miesięcy przed zakończeniem
     kadencji organu stanowiącego.
   
                                     Art. 6.
Referendum jest, odpowiednio do wspólnoty samorządowej, której spraw dotyczy:
   1) referendum gminnym w rozumieniu ustawy z dnia 8 marca 1990 r. o
     samorządzie gminnym (Dz.U. z 1996 r. Nr 13, poz. 74, Nr 58, poz. 261, Nr
     106, poz. 496 i Nr 132, poz. 622, z 1997 r. Nr 9, poz. 43, Nr 106, poz.
     679, Nr 107, poz. 686, Nr 113, poz. 734 i Nr 123, poz. 775, z 1998 r. Nr
     155, poz. 1014 i Nr 162, poz. 1126 oraz z 2000 r. Nr 26, poz. 306 i Nr 48,
     poz. 552),
   2) referendum powiatowym w rozumieniu ustawy z dnia 5 czerwca 1998 r. o
     samorządzie powiatowym (Dz.U. Nr 91, poz. 578 i Nr 155, poz. 1014 oraz z
     2000 r. Nr 12, poz. 136, Nr 26, poz. 306 i Nr 48, poz. 552),
   3) referendum wojewódzkim w rozumieniu ustawy z dnia 5 czerwca 1998 r. o
     samorządzie województwa (Dz.U. Nr 91, poz. 576, Nr 155, poz. 1014, Nr 160,
     poz. 1060 i Nr 162, poz. 1126 oraz z 2000 r. Nr 12, poz. 136, Nr 26, poz.
     306 i Nr 48, poz. 550 i 552).
   
                                     Art. 7.
Przedmiotem referendum gminnego może być również samoopodatkowanie się
mieszkańców na cele publiczne mieszczące się w zakresie zadań i kompetencji
organów gminy; w tych sprawach rozstrzyga się wyłącznie w drodze referendum.
                                        
                                     Art. 8.
Ilekroć w ustawie jest mowa o:
   1) jednostkach samorządu terytorialnego - rozumie się przez to także miasto
     stołeczne Warszawę,
   2) wojewódzkim komisarzu wyborczym - rozumie się przez to właściwego
     wojewódzkiego komisarza wyborczego, a w odniesieniu do referendów gminnego
     i powiatowego także właściwego zastępcę wojewódzkiego komisarza wyborczego
     w rozumieniu ustawy, o której mowa w art. 1 ust. 2,
   3) terytorialnych i obwodowych komisjach - rozumie się przez to, z
     zastrzeżeniem przepisów niniejszej ustawy, terytorialne i obwodowe komisje
     wyborcze w rozumieniu ustawy, o której mowa w art. 1 ust. 2.
   
                                   Rozdział 2
      Referendum przeprowadzane z inicjatywy organu stanowiącego jednostki
                            samorządu terytorialnego
                                        
                                     Art. 9.
1. Organ stanowiący jednostki samorządu terytorialnego podejmuje uchwałę w
  sprawie przeprowadzenia referendum bezwzględną większością głosów swojego
  ustawowego składu.
2. Uchwała, o której mowa w ust. 1, zawiera:
   1) pytanie lub pytania referendum albo warianty  zaproponowane mieszkańcom
     jednostki do wyboru,
   2) termin przeprowadzenia referendum,
   3) wzór karty do głosowania,
   4) kalendarz czynności związanych z przeprowadzeniem referendum.
3. W przypadku gdy przedmiotem referendum gminnego jest samoopodatkowanie się
  mieszkańców na cele publiczne, uchwała rady gminy wskazuje również cel lub
  cele oraz zasady samoopodatkowania.
                                    Art. 10.
1. Uchwała organu stanowiącego jednostki samorządu terytorialnego w sprawie
  przeprowadzenia referendum podlega ogłoszeniu w wojewódzkim dzienniku
  urzędowym, przy czym uchwała rady gminy podlega ponadto bezzwłocznemu
  rozplakatowaniu lub ogłoszeniu w inny sposób zwyczajowo przyjęty w danej
  gminie.
2. Referendum przeprowadza się w dzień wolny od pracy, w okresie między 30 a 40
  dniem od dnia opublikowania uchwały w wojewódzkim dzienniku urzędowym, z
  zastrzeżeniem ust. 3.
3. Jeżeli wojewoda wydał rozstrzygnięcie nadzorcze stwierdzające nieważność
  uchwały w sprawie przeprowadzenia referendum, w przypadku uwzględnienia przez
  Naczelny Sąd Administracyjny skargi złożonej na to rozstrzygnięcie,
  referendum przeprowadza się w dzień wolny od pracy, w okresie między 30 a 40
  dniem od dnia ogłoszenia wyroku Naczelnego Sądu Administracyjnego.
4. W przypadku, o którym mowa w ust. 3, organ stanowiący jednostki samorządu
  terytorialnego podejmuje uchwałę w sprawie aktualizacji kalendarza czynności,
  o którym mowa w art. 9 ust. 2 pkt 4.
                                        
                                   Rozdział 3
              Przepisy ogólne dotyczące referendum przeprowadzanego
                             na wniosek mieszkańców
                                        
                                    Art. 11.
1. Z inicjatywą przeprowadzenia referendum na wniosek mieszkańców jednostki
  samorządu terytorialnego wystąpić może:
   1) grupa co najmniej 15 obywateli, którym przysługuje prawo wybierania do
     organu stanowiącego danej jednostki samorządu terytorialnego, a w
     odniesieniu do referendum gminnego także pięciu obywateli, którym
     przysługuje prawo wybierania do rady gminy,
   2) statutowa struktura terenowa partii politycznej działająca w danej
     jednostce samorządu terytorialnego,
   3) organizacja społeczna posiadająca osobowość prawną, której statutowym
     terenem działania jest co najmniej obszar danej jednostki samorządu
     terytorialnego.
2. Podmioty, o których mowa w ust. 1, zwane są dalej "inicjatorami referendum".
                                    Art. 12.
1. Inicjator referendum powiadamia na piśmie przewodniczącego zarządu danej
  jednostki samorządu terytorialnego o zamiarze wystąpienia z inicjatywą
  przeprowadzenia referendum.
2. Powiadomienie, o którym mowa w ust. 1, zawiera:
   1) jeżeli inicjatorem referendum jest grupa obywateli - nazwiska, imiona,
     adresy zamieszkania oraz numery ewidencyjne PESEL wszystkich członków
     grupy oraz wskazanie osoby będącej jej pełnomocnikiem,
   2) jeżeli inicjatorem referendum jest partia polityczna lub organizacja
     społeczna  - nazwę inicjatora, adres siedziby oraz nazwisko, imię, adres
     zamieszkania i numer ewidencyjny PESEL osoby będącej jej pełnomocnikiem,
     przy czym do powiadomienia dołącza się poświadczony odpis z ewidencji
     partii politycznych lub odpis z rejestru organizacji wraz z jej statutem,
   3) określenie sprawy, w której ma zostać przeprowadzone referendum.
3.  Przewodniczący zarządu jednostki samorządu terytorialnego niezwłocznie
  potwierdza na piśmie otrzymanie powiadomienia.
4. Pełnomocnikiem inicjatora referendum może być jedynie osoba, której
  przysługuje prawo wybierania do organu stanowiącego danej jednostki samorządu
  terytorialnego.
5. Na pisemny wniosek inicjatora referendum przewodniczący zarządu jednostki
  samorządu terytorialnego, w ciągu 14 dni od otrzymania wniosku, powiadamia w
  formie pisemnej inicjatora referendum lub jego pełnomocnika o liczbie
  mieszkańców jednostki samorządu terytorialnego uprawnionych do głosowania, o
  której mowa w art. 4, objętych stałym rejestrem wyborców w gminie na koniec
  kwartału poprzedzającego złożenie wniosku. Liczbę tę dla powiatów i
  województw ustalają i niezwłocznie przekazują właściwym starostom i
  marszałkom województw wojewódzcy komisarze wyborczy na podstawie kwartalnych
  meldunków o stanie rejestrów wyborców składanych przez wójtów (burmistrzów,
  prezydentów miast) do 10 dnia miesiąca następującego po zakończeniu kwartału.
6. Inicjator referendum w sprawie odwołania organu stanowiącego jednostki
  samorządu terytorialnego przed upływem kadencji powiadamia o zamiarze
  wystąpienia z taką inicjatywą również wojewódzkiego komisarza wyborczego; do
  tego powiadomienia stosuje się odpowiednio przepisy ust. 1-3.
                                    Art. 13.
1. Inicjator referendum, na swój koszt, podaje do wiadomości mieszkańców danej
  jednostki samorządu terytorialnego przedmiot zamierzonego referendum, przy
  czym podanie do wiadomości w gminie następuje w sposób zwyczajowo przyjęty w
  danej gminie, a w powiecie i w województwie - poprzez ogłoszenie w prasie
  codziennej ogólnodostępnej w danej jednostce samorządu terytorialnego.
2. Informacja o zamierzonym referendum powinna zawierać pytanie lub pytania
  referendum albo warianty zaproponowane do wyboru, a jeżeli wniosek dotyczy
  referendum w sprawie samoopodatkowania - cel lub cele oraz zasady
  samoopodatkowania.
3. Informacja o zamierzonym referendum w sprawie odwołania organu stanowiącego
  jednostki samorządu terytorialnego zawiera uzasadnienie odwołania.
                                    Art. 14.
1. W terminie 60 dni od dnia powiadomienia przewodniczącego zarządu jednostki
  samorządu terytorialnego o zamiarze wystąpienia z inicjatywą przeprowadzenia
  referendum jego inicjator zbiera podpisy mieszkańców uprawnionych do
  wybierania organu stanowiącego danej jednostki samorządu terytorialnego,
  którzy chcą poprzeć inicjatywę w tej sprawie.
2. Podpisy zbiera się na kartach, z których każda zawiera informacje o
  przedmiocie zamierzonego referendum oraz o tym, że poparcia nie można
  wycofać. Karta zawiera również:
   1) nazwiska i imiona członków grupy oraz imię, nazwisko i miejsce
     zamieszkania pełnomocnika, jeżeli inicjatorem referendum jest grupa
     obywateli,
   2) nazwę i adres siedziby statutowej struktury terenowej partii politycznej
     lub organizacji społecznej oraz imię, nazwisko i adres zamieszkania
     pełnomocnika, jeżeli inicjatorem referendum jest partia polityczna lub
     organizacja społeczna.
3. Podpisy popierające wniosek w sprawie przeprowadzenia referendum z
  inicjatywy mieszkańców można zbierać w miejscu, czasie i w sposób
  wykluczający stosowanie jakichkolwiek nacisków zmierzających do wymuszenia
  podpisów.
4. Mieszkaniec jednostki samorządu terytorialnego popierający wniosek o
  przeprowadzenie referendum podaje na karcie nazwisko, imię, adres
  zamieszkania i numer ewidencyjny PESEL. Dane te potwierdza własnoręcznym
  podpisem. Wycofanie udzielonego poparcia jest bezskuteczne.
                                        
                                   Rozdział 4
    Referendum na wniosek mieszkańców w sprawach innych niż odwołanie organu
                 stanowiącego jednostki samorządu terytorialnego
                                        
                                    Art. 15.
1. Inicjator referendum przekazuje w terminie określonym w art. 14 ust. 1
  pisemny wniosek o przeprowadzenie referendum przewodniczącemu zarządu
  jednostki samorządu terytorialnego. Przewodniczący zarządu jednostki
  samorządu terytorialnego niezwłocznie potwierdza na piśmie otrzymanie
  wniosku.
2. Wniosek o przeprowadzenie referendum powinien zawierać pytanie lub pytania
  referendum albo warianty zaproponowane do wyboru, a jeżeli wniosek dotyczy
  referendum w sprawie samoopodatkowania - cel lub cele oraz zasady
  samoopodatkowania.
                                    Art. 16.
1. Przewodniczący zarządu jednostki samorządu terytorialnego przekazuje
  niezwłocznie wniosek, o którym mowa w art. 15, przewodniczącemu organu
  stanowiącego tej jednostki.
2. Organ stanowiący jednostki samorządu terytorialnego powołuje ze swego składu
  komisję do sprawdzenia czy wniosek mieszkańców o przeprowadzenie referendum
  odpowiada przepisom ustawy.
3. Do udziału w pracach komisji w charakterze obserwatora zaprasza się
  inicjatora referendum lub jego pełnomocnika. Inicjator referendum lub jego
  pełnomocnik może w razie potrzeby, w tym z własnej inicjatywy, składać
  komisji dodatkowe wyjaśnienia i przedstawiać dowody. Komisja może również
  żądać od inicjatora referendum lub jego pełnomocnika złożenia takich
  wyjaśnień i przedstawienia dowodów.
4. Wniosek o przeprowadzenie referendum niespełniający warunków, o których mowa
  w art. 15, komisja zwraca inicjatorowi referendum, wyznaczając
  czternastodniowy termin do usunięcia uchybień.
5. Jeżeli komisja stwierdzi, że wniosek o przeprowadzenie referendum zawiera
  uchybienia, których nie można usunąć, przekazuje wniosek organowi
  stanowiącemu jednostki samorządu terytorialnego wraz ze swoją opinią.
6. Przepisu ust. 4 nie stosuje się w przypadku, gdy uchybienia wniosku polegają
  na zebraniu niewystarczającej ilości prawidłowo złożonych podpisów osób
  popierających wniosek, chyba że nie upłynął jeszcze termin, o którym mowa w
  art. 14 ust. 1.
                                    Art. 17.
1. Organ stanowiący jednostki samorządu terytorialnego podejmuje uchwałę w
  sprawie przeprowadzenia referendum, jeżeli wniosek mieszkańców spełnia wymogi
  ustawy oraz nie prowadzi do rozstrzygnięć sprzecznych z prawem; organ
  stanowiący jest związany treścią wniosku.
2. W przypadku złożenia dwóch lub więcej wniosków mieszkańców o przeprowadzenie
  referendum organ stanowiący jednostki samorządu terytorialnego podejmuje
  uchwałę o przeprowadzeniu referendów w takiej kolejności, w jakiej wnioski
  zostały przekazane przewodniczącemu zarządu tej jednostki przez inicjatorów
  referendów lub ich pełnomocników.  Organ stanowiący może również, jeżeli jest
  to możliwe, poddać jednocześnie wszystkie wnioski lub ich część pod
  referendum.
                                    Art. 18.
Organ stanowiący jednostki samorządu terytorialnego podejmuje uchwałę w sprawie
przeprowadzenia referendum lub uchwałę o odrzuceniu wniosku mieszkańców nie
później niż w ciągu 30 dni od dnia przekazania wniosku przewodniczącemu zarządu
tej jednostki.
                                    Art. 19.
Uchwała organu stanowiącego jednostki samorządu terytorialnego w sprawie
przeprowadzenia referendum na wniosek mieszkańców podlega opublikowaniu zgodnie
z art. 10 ust. 1.
                                    Art. 20.
1. Na uchwałę organu stanowiącego jednostki samorządu terytorialnego
  odrzucającą wniosek mieszkańców w sprawie przeprowadzenia referendum, a także
  na niedotrzymanie przez ten organ terminu określonego w art. 18, inicjatorowi
  referendum służy skarga do Naczelnego Sądu Administracyjnego w terminie 14
  dni od dnia doręczenia uchwały lub upływu terminu do jej podjęcia.
2. Naczelny Sąd Administracyjny rozpatruje skargę w terminie 14 dni od dnia
  zgłoszenia skargi. Wyrok sądu jest ostateczny.
3. Wyrok sądu uwzględniający skargę zastępuje uchwałę organu stanowiącego
  jednostki samorządu terytorialnego.
                                    Art. 21.
Referendum przeprowadza się w dzień wolny od pracy, w okresie między 30 a 40
dniem:
   1) od dnia opublikowania uchwały organu stanowiącego jednostki samorządu
     terytorialnego w tej sprawie w wojewódzkim dzienniku urzędowym,
   2) od dnia ogłoszenia przez Naczelny Sąd Administracyjny wyroku, o którym
     mowa w art. 20 ust. 3.
   
                                   Rozdział 5
          Referendum w sprawie odwołania organu stanowiącego jednostki
                            samorządu terytorialnego
                                        
                                    Art. 22.
1. Inicjator referendum w sprawie odwołania organu stanowiącego jednostki
  samorządu terytorialnego przekazuje na piśmie, w terminie określonym w art.
  14 ust. 1, wojewódzkiemu komisarzowi wyborczemu wniosek mieszkańców wraz z
  informacją o spełnieniu obowiązków wskazanych w art. 13 ust. 1 i 3.
  Wojewódzki komisarz wyborczy niezwłocznie potwierdza na piśmie otrzymanie
  wniosku.
2. Do wniosku dołącza się karty, o których mowa w art. 14 ust. 2.
3. Wojewódzki komisarz wyborczy zwraca inicjatorowi referendum lub jego
  pełnomocnikowi wniosek zawierający uchybienia i wyznacza czternastodniowy
  termin do ich usunięcia.
4. Wojewódzki komisarz wyborczy odrzuca wniosek o przeprowadzenie referendum, w
  którym stwierdził nie dające się usunąć uchybienia, a także, jeśli inicjator
  referendum nie wywiązał się z obowiązków wskazanych w art. 13 ust. 1 i 3.
  Postanowienie o odrzuceniu wniosku przekazuje się niezwłocznie inicjatorowi
  referendum lub jego pełnomocnikowi.
5. Przepisu ust. 3 nie stosuje się w przypadku, gdy uchybienia wniosku polegają
  na zebraniu niewystarczającej ilości prawidłowo złożonych podpisów osób
  popierających wniosek, chyba że nie upłynął jeszcze termin, o którym mowa w
  art. 14 ust. 1.
6. Inicjator referendum lub jego pełnomocnik może w razie potrzeby, w tym z
  własnej inicjatywy, składać wojewódzkiemu komisarzowi wyborczemu dodatkowe
  wyjaśnienia i przedstawiać dowody. Wojewódzki komisarz wyborczy może także
  żądać od inicjatora referendum lub jego pełnomocnika złożenia takich
  wyjaśnień i przedstawienia dowodów.
                                    Art. 23.
1. Wojewódzki komisarz wyborczy postanawia o przeprowadzeniu referendum, jeżeli
  wniosek mieszkańców spełnia wymogi określone w ustawie.
2. W przypadku złożenia dwóch lub więcej wniosków, o których mowa w ust. 1,
  wojewódzki komisarz wyborczy postanawia o przeprowadzeniu referendum w
  terminie liczonym od dnia otrzymania pierwszego wniosku.
                                    Art. 24.
Wojewódzki komisarz wyborczy wydaje postanowienie o przeprowadzeniu referendum
lub odrzuceniu wniosku nie później niż w ciągu 30 dni od dnia jego złożenia.
                                    Art. 25.
1. Postanowienie wojewódzkiego komisarza wyborczego o przeprowadzeniu
  referendum zawiera:
   1) termin przeprowadzenia referendum,
   2) wzór i treść karty do głosowania,
   3) kalendarz czynności związanych z przeprowadzeniem referendum.
2. Postanowienie, o którym mowa w ust. 1, podlega opublikowaniu zgodnie z art.
  10 ust. 1.
                                    Art. 26.
1. Na postanowienie wojewódzkiego komisarza wyborczego odrzucające wniosek o
  przeprowadzenie referendum, o którym mowa w art. 22, a także w przypadku
  niedotrzymania przez komisarza terminu określonego w art. 24, inicjatorowi
  referendum  służy skarga do Naczelnego Sądu Administracyjnego w terminie 14
  dni od dnia doręczenia postanowienia.
2. Naczelny Sąd Administracyjny rozpatruje skargę w terminie 14 dni od dnia
  zgłoszenia skargi. Wyrok sądu jest ostateczny.
3. Wyrok sądu uwzględniający skargę zastępuje postanowienie wojewódzkiego
  komisarza wyborczego.
4. Przepisy ust. 1-3 stosuje się odpowiednio w przypadku, o którym mowa w art.
  22 ust. 3.
                                    Art. 27.
Referendum przeprowadza się w dzień wolny od pracy w okresie między 30 a 40
dniem od dnia opublikowania postanowienia wojewódzkiego komisarza wyborczego w
tej sprawie albo od dnia ogłoszenia przez Naczelny Sąd Administracyjny wyroku, o
którym mowa w art. 26 ust. 3.
                                   Rozdział 6
                              Kampania referendalna
                                        
                                    Art. 28.
1. Kampania referendalna służy wyjaśnieniu przez organ stanowiący jednostki
  samorządu terytorialnego, który zarządził referendum, istoty problemów
  rozstrzyganych w referendum, treści postawionych pytań i wariantów, a także
  prezentowaniu stanowiska inicjatora referendum oraz partii politycznych,
  zrzeszeń i mieszkańców w sprawie poddanej pod referendum.
2. Organom jednostki samorządu terytorialnego zabrania się uczestniczenia w
  kampanii referendalnej związanej z referendum w sprawie odwołania organu
  stanowiącego jednostki samorządu terytorialnego przed upływem kadencji.
                                    Art. 29.
1. Kampania referendalna rozpoczyna się z dniem podjęcia uchwały organu
  stanowiącego jednostki samorządu terytorialnego lub postanowienia
  wojewódzkiego komisarza wyborczego o przeprowadzeniu referendum i ulega
  zakończeniu na 24 godziny przed dniem głosowania.
2. Zabrania się prowadzenia kampanii referendalnej na terenie:
   1) urzędów administracji rządowej i samorządowej oraz sądów,
   2) zakładów pracy, w sposób i w formach zakłócających ich normalne
     funkcjonowanie,
   3) jednostek wojskowych i innych jednostek organizacyjnych podległych
     ministrowi właściwemu do spraw obrony narodowej oraz oddziałów obrony
     cywilnej, a także skoszarowanych jednostek policyjnych.
3. W dniu głosowania zwoływanie zgromadzeń, organizowanie pochodów i
  manifestacji jest zabronione.
                                    Art. 30.
Zgromadzenia mieszkańców organizowane w ramach kampanii referendalnej nie
podlegają przepisom ustawy z dnia 5 lipca 1990 r. - Prawo o zgromadzeniach
(Dz.U. Nr 51, poz. 297, z 1999 r. Nr 41, poz. 412 oraz z 2000 r. Nr 12, poz.
136).
                                    Art. 31.
Podczas kampanii referendalnej zabrania się organizowania loterii fantowych,
innego rodzaju gier losowych oraz konkursów, w których wygranymi są nagrody
pieniężne lub przedmioty o wartości wyższej niż wartość drobnych przedmiotów
zwyczajowo używanych w celach reklamowych i promocyjnych.
                                    Art. 32.
Na 24 godziny przed dniem referendum aż do zakończenia głosowania zabrania się
podawania do publicznej wiadomości wyników badań (sondaży) opinii publicznej
dotyczących przewidywanych zachowań mieszkańców w referendum i wyników
referendum oraz sondaży przeprowadzonych w dniu głosowania.
                                    Art. 33.
Wszelkie plakaty, hasła lub ulotki dotyczące referendum, które zawierają wyraźne
oznaczenie od kogo pochodzą, bądź stwierdzające przez kogo są rozplakatowane,
podlegają ochronie prawnej.
                                    Art. 34.
1. Na ścianach budynków, ogrodzeniach, latarniach, urządzeniach energetycznych,
  telekomunikacyjnych i innych można umieszczać plakaty i hasła referendalne
  wyłącznie po uzyskaniu zgody właściciela lub zarządcy nieruchomości.
2. Przy ustawianiu własnych urządzeń ogłoszeniowych w celu prowadzenia kampanii
  referendalnej należy stosować właściwe  przepisy.
3. Plakaty i hasła referendalne należy umieszczać w taki sposób, aby można je
  było usunąć bez powodowania szkód.
4. Policja jest obowiązana usuwać plakaty i hasła, których sposób umieszczenia
  może zagrażać życiu lub zdrowiu ludzi albo bezpieczeństwu mienia bądź
  bezpieczeństwu ludzi w ruchu drogowym.
5. Podmioty biorące udział w kampanii referendalnej obowiązane są usunąć
  pochodzące od nich plakaty i hasła referendalne oraz urządzenia ogłoszeniowe
  w terminie 30 dni od dnia referendum.
6. Zarząd gminy postanawia o usunięciu plakatów i haseł referendalnych oraz
  urządzeń ogłoszeniowych nieusuniętych przez obowiązanych do tego w terminie,
  o którym mowa w ust. 5. Koszty usunięcia ponoszą obowiązani.
                                    Art. 35.
1. Jeżeli plakaty, hasła, ulotki, wypowiedzi albo inne formy propagandy i
  agitacji zawierają nieprawdziwe dane i informacje, każdy zainteresowany ma
  prawo złożyć do sądu okręgowego wniosek o:
   1) orzeczenie konfiskaty takich materiałów,
   2) wydanie zakazu publikowania takich materiałów,
   3) nakazanie sprostowania informacji,
   4) nakazanie przeproszenia pomówionego,
   5) nakazanie uczestnikowi postępowania wpłacenia kwoty do 10.000 złotych na
     rzecz instytucji charytatywnej,
   6) zasądzenie od uczestnika postępowania na rzecz wnioskodawcy kwoty do
     10.000 złotych tytułem odszkodowania.
2. Sąd okręgowy, w składzie jednego sędziego, rozpoznaje wniosek, o którym mowa
  w ust. 1, w ciągu 24 godzin w postępowaniu nieprocesowym. Sąd może rozpoznać
  sprawę w przypadku usprawiedliwionej nieobecności wnioskodawcy lub uczestnika
  postępowania, pod warunkiem że o terminie rozprawy zostali oni prawidłowo
  powiadomieni. Postanowienie kończące postępowanie w sprawie sąd niezwłocznie
  doręcza osobie zainteresowanej, o której mowa w ust. 1, i zobowiązanemu do
  wykonania postanowienia.
3. Na postanowienie sądu okręgowego, w terminie 24 godzin od jego wydania,
  służy zażalenie do sądu apelacyjnego. Sąd apelacyjny, w składzie trzech
  sędziów, rozpoznaje zażalenie w postępowaniu nieprocesowym, w trybie i
  terminie, o których mowa w ust. 2. Na postanowienie sądu apelacyjnego nie
  przysługuje środek zaskarżenia i podlega ono natychmiastowemu wykonaniu.
4. Postanowienia, o których mowa w ust. 2 i 3, w referendum zarządzonym przez
  organ stanowiący jednostki samorządu terytorialnego doręcza się właściwemu
  przewodniczącemu zarządu jednostki samorządu terytorialnego, a wojewódzkiemu
  komisarzowi wyborczemu w referendum przez niego zarządzonym.
                                    Art. 36.
1. Nieprawdziwe informacje i dane odnoszące się do referendum i związane z
  kampanią referendalną opublikowane w prasie podlegają sprostowaniu w ciągu 48
  godzin.
2. W stosunku do sprostowań informacji i danych opublikowanych w prasie innej
  niż dziennik, sąd okręgowy wskazuje dziennik, w którym sprostowanie ma być
  zamieszczane na koszt obowiązanego w ciągu 48 godzin.
3. W razie odmowy zamieszczenia sprostowania lub niezamieszczenia sprostowania
  przez obowiązanego, w sposób określony w postanowieniu sądu, sąd na wniosek
  zainteresowanego, zarządza opublikowanie sprostowania w trybie egzekucyjnym
  na koszt obowiązanego.
4. W sprawach, o których mowa w ust. 1-3 i art. 35, przepisu art. 29 ust. 1 nie
  stosuje się.
                                    Art. 37.
Informacje, komunikaty, apele i hasła referendalne ogłaszane w prasie drukowanej
lub w telewizji bądź radiu muszą zawierać wskazanie przez kogo są opłacane i od
kogo pochodzą. Odpowiedzialnym za umieszczenie tego wskazania jest redaktor w
rozumieniu ustawy z dnia 26 stycznia 1984 r. - Prawo prasowe (Dz.U. Nr 5, poz.
24, z 1988 r. Nr 41, poz. 324, z 1989 r. Nr 34, poz. 187, z 1990 r. Nr 29, poz.
173, z 1991 r. Nr 100, poz. 442, z 1996 r. Nr 114, poz. 542, z 1997 r. poz. 88,
poz. 554 i Nr 121, poz. 770 oraz z 1999 r. Nr 90, poz. 999).
                                    Art. 38.
Wykonanie uprawnień wynikających z przepisów ustawy nie ogranicza możliwości
dochodzenia przez osoby pokrzywdzone lub poszkodowane uprawnień na podstawie
przepisów innych ustaw, a w szczególności Kodeksu karnego, Kodeksu cywilnego i
Prawa prasowego, wobec osób, których działanie lub zaniechanie w toku kampanii
referendalnej naruszyło cudze dobra osobiste lub majątkowe.
                                   Rozdział 7
                             Finansowanie referendum
                                        
                                    Art. 39.
Finansowanie referendum jest jawne.
                                    Art. 40.
1. Koszty referendum pokrywa się z budżetu jednostki samorządu terytorialnego,
  której organ stanowiący zarządził przeprowadzenie referendum.
2. W przypadku referendum wojewódzkiego lub referendum powiatowego środki na
  podstawie kalkulacji kosztów referendum ponoszonych przez właściwe jednostki
  samorządu terytorialnego przekazywane są z budżetu, o którym mowa w ust. 1,
  nie później niż na 20 dni przed dniem referendum.
3. Ostateczne rozliczenie i przekazanie środków między jednostkami samorządu
  terytorialnego na pokrycie kosztów przeprowadzenia referendum, o których mowa
  w ust. 2, winno być zakończone najpóźniej w ciągu miesiąca od dnia
  przeprowadzenia referendum.
4. Wydatki związane z organizacją i przeprowadzeniem referendum w sprawie
  odwołania organu stanowiącego jednostki samorządu terytorialnego przed
  upływem kadencji pokrywane są z budżetu państwa z części dotyczącej
  Państwowej Komisji Wyborczej. Przepis ust. 2 stosuje się odpowiednio.
                                        
                                    Art. 41.
1. Sprawozdanie finansowe z wydatków budżetowych poniesionych w związku z
  referendum zarządzonym przez organ stanowiący jednostki samorządu
  terytorialnego zarząd tej jednostki przedstawia organowi stanowiącemu na
  sesji, nie później niż po upływie 3 miesięcy od dnia referendum.
2. Sprawozdanie finansowe, o którym mowa w ust. 1, zarząd udostępnia do wglądu
  mieszkańców. Czas, miejsce i sposób udostępniania sprawozdania zarząd  podaje
  do wiadomości mieszkańców.
                                    Art. 42.
1. Wydatki inicjatora referendum ponoszone w związku z referendum są pokrywane
  z jego źródeł własnych.
2. Pełnomocnik inicjatora referendum może organizować zbiórki publiczne środków
  finansowych na cele referendum na zasadach określonych w przepisach o
  zbiórkach publicznych.
3. Organizowanie zbiórki publicznej, o której mowa w ust. 2, nie wymaga
  zezwolenia.
                                    Art. 43.
1. Inicjatorowi referendum oraz innym podmiotom uczestniczącym w kampanii
  referendalnej nie mogą być przekazywane, a inicjator referendum nie może
  przyjmować na cele referendalne środków finansowych pochodzących:
   1) z budżetu państwa, budżetów jednostek samorządu terytorialnego, związków
     jednostek samorządu terytorialnego i innych gminnych, powiatowych i
     wojewódzkich osób prawnych,
   2) od państwowych jednostek organizacyjnych,
   3) od przedsiębiorstw państwowych, a także od podmiotów z udziałem Skarbu
     Państwa, jednostek samorządu terytorialnego, związków jednostek samorządu
     terytorialnego i innych gminnych, powiatowych i wojewódzkich osób
     prawnych, z wyłączeniem spółek publicznych,
   4) od podmiotów korzystających w ciągu ostatniego roku z dotacji budżetu
     państwa lub z dotacji budżetu jednostek samorządu terytorialnego, z
     wyłączeniem partii politycznych,
   5) od osób fizycznych nie mających miejsca zamieszkania na terenie
     Rzeczypospolitej Polskiej, z wyłączeniem obywateli polskich zamieszkałych
     za granicą,
   6) od cudzoziemców mających miejsce zamieszkania na terenie Rzeczypospolitej
     Polskiej,
   7) od osób prawnych nie mających siedziby na terenie Rzeczypospolitej
     Polskiej,
   8) od innych podmiotów nie mających siedziby na terenie Rzeczypospolitej
     Polskiej, posiadających zdolność zaciągania zobowiązań i nabywania praw we
     własnym imieniu,
   9) od osób prawnych z udziałem podmiotów zagranicznych, z wyłączeniem spółek
     publicznych,
  10) od obcych przedstawicielstw dyplomatycznych, urzędów konsularnych, misji
     specjalnych i organizacji międzynarodowych oraz innych obcych
     przedstawicielstw korzystających z immunitetów i przywilejów
     dyplomatycznych i konsularnych na mocy umów, ustaw lub powszechnie
     ustalonych zwyczajów międzynarodowych.
2. Przepis ust. 1 stosuje się odpowiednio do wartości niepieniężnych.
                                    Art. 44.
1. Pełnomocnik inicjatora referendum obowiązany jest sporządzić sprawozdanie
  finansowe z dochodów i wydatków, związanych z referendum. Sprawozdanie
  finansowe w terminie trzech miesięcy od dnia referendum, pełnomocnik składa
  zarządowi jednostki samorządu terytorialnego, na której obszarze
  przeprowadzono referendum, z zastrzeżeniem art. 45.
2. Zarząd jednostki samorządu terytorialnego udostępnia sprawozdanie
  pełnomocnika do wglądu mieszkańców. Przepisy art. 41 ust. 2 stosuje się
  odpowiednio.
                                    Art. 45.
Sprawozdanie finansowe, o którym mowa w art. 44 ust. 1, z referendum w sprawie
odwołania organu stanowiącego jednostki samorządu terytorialnego pełnomocnik
inicjatora referendum składa wojewódzkiemu komisarzowi wyborczemu, który
zarządził przeprowadzenie referendum. Do sprawozdania wojewódzki komisarz
wyborczy stosuje odpowiednio przepisy art. 41 ust. 2.
                                    Art. 46.
Inicjator referendum, który uzyskał nadwyżkę pozyskanych środków nad wydatkami
na cele referendalne, obowiązany jest przekazać ją instytucji charytatywnej.
Informację o tym, ze wskazaniem celu, na który nadwyżka została przekazana,
pełnomocnik inicjatora referendum zamieszcza w sprawozdaniu finansowym.
                                    Art. 47.
Minister właściwy do spraw finansów publicznych, w drodze rozporządzenia, po
porozumieniu z Państwową Komisją Wyborczą, określi wzór sprawozdania finansowego
o źródłach i wysokości pozyskanych funduszy oraz wydatkach poniesionych na cele
referendalne, które pełnomocnik inicjatora referendum obowiązany jest sporządzić
na podstawie art. 44 i 45.
                                    Art. 48.
Pełnomocnik inicjatora referendum obowiązany jest przechowywać dokumenty
związane z finansowaniem kampanii referendalnej przez 12 miesięcy od dnia
referendum.
                                   Rozdział 8
       Tryb przeprowadzania oraz ustalania i ogłaszania wyników referendum
                                        
                                    Art. 49.
1. Referendum przeprowadzają i ustalają jego wynik powołane w tym celu właściwe
  terytorialne (wojewódzka, powiatowa i gminna) komisje do spraw referendum i
  obwodowe komisje do spraw referendum, zwane dalej "terytorialnymi komisjami"
  i "obwodowymi komisjami".
2. Terytorialną komisję powołuje, najpóźniej na 25 dni przed dniem referendum:
   1) wojewódzki komisarz wyborczy - w przypadku referendum w sprawie odwołania
     organu stanowiącego jednostki samorządu terytorialnego przed upływem
     kadencji,
   2) organ stanowiący jednostki samorządu terytorialnego - w pozostałych
     sprawach.
3. W referendum wojewódzkim do kompetencji zastępców wojewódzkiego komisarza
  wyborczego należy powołanie powiatowych komisji do spraw referendum i
  obwodowych komisji oraz nadzór nad ich działalnością zgodnie z właściwością
  określaną na podstawie art. 16 ust. 1 ustawy, o której mowa w art. 1 ust. 2.
4. Obwodowe komisje powołuje, najpóźniej na 21 dni przed dniem referendum:
   1) wojewódzki komisarz wyborczy - w przypadku referendum w sprawie odwołania
     organu stanowiącego jednostki samorządu terytorialnego przed upływem
     kadencji,
   2) terytorialna komisja - w pozostałych sprawach.
5. Komisje terytorialne i obwodowe posługują się własną pieczęcią, której wzór
  ustanawia Państwowa Komisja Wyborcza.
6. Do zasad działalności terytorialnych komisji i obwodowych komisji stosuje
  się odpowiednio przepisy ustawy, o której mowa w art. 1 ust. 2, dotyczące
  terytorialnych i obwodowych komisji wyborczych.
                                    Art. 50.
1. Wojewódzki komisarz wyborczy powołuje w skład terytorialnej i obwodowych
  komisji do przeprowadzenia referendum w sprawie odwołania organu stanowiącego
  jednostki samorządu terytorialnego, w równej liczbie, osoby pisemnie wskazane
  przez zarząd tej jednostki oraz inicjatora referendum. W skład komisji nie
  mogą wchodzić radni, członkowie zarządu danej jednostki samorządu
  terytorialnego, a także inicjator referendum oraz jego pełnomocnik.
2. W skład terytorialnej komisji wchodzi od 6 do 16 osób; w skład obwodowej
  komisji wchodzi od 6 do 10 osób.
3. Komisje, o których mowa w ust. 1, na swoich pierwszych posiedzeniach
  wybierają ze swojego składu przewodniczącego i jego zastępcę. Składy komisji
  podaje się niezwłocznie do publicznej wiadomości przy odpowiednim
  zastosowaniu art. 13 ust. 1.
4. Zmiany i uzupełnienia w składach komisji następują w szczególnie
  uzasadnionych sytuacjach, a zwłaszcza na skutek zrzeczenia się członkostwa
  lub śmierci członka komisji, na zasadach i w trybie określonych w przepisach
  o ich powołaniu.
                                    Art. 51.
Zarząd danej jednostki samorządu terytorialnego oraz inicjator referendum mogą
wyznaczyć do terytorialnej komisji i każdej obwodowej komisji po jednym mężu
zaufania, który ma prawo być obecny przy wszystkich czynnościach wykonywanych
przez te komisje oraz wnosić do protokołów wyników głosowania i wyników
referendum uwagi z wymienieniem konkretnych zarzutów.
                                    Art. 52.
1. Terytorialna komisja zarządza wydrukowanie potrzebnej liczby kart do
  głosowania i zapewnia dostarczenie ich do obwodowych komisji, z zastrzeżeniem
  ust. 2.
2. W referendum w sprawie odwołania organu stanowiącego jednostki samorządu
  terytorialnego wojewódzki komisarz wyborczy zarządza druk kart do głosowania
  oraz określa sposób dostarczania ich do obwodowych komisji.
                                    Art. 53.
1. Karta do głosowania zawiera:
   1) oznaczenie referendum, nazwę organu, który postanowił o przeprowadzeniu
     referendum, datę referendum,
   2) pytanie lub pytania albo warianty rozwiązania sprawy będącej przedmiotem
     referendum; jeżeli referendum polega na udzieleniu odpowiedzi na
     postawione pytania, na karcie do głosowania zamieszcza się również wyrazy:
     "tak" i "nie" z kratkami z lewej strony przeznaczonymi na postawienie
     znaku przy odpowiedzi, którą wybrał głosujący, a gdy referendum polega na
     dokonaniu wyboru pomiędzy zaproponowanymi wariantami, przy każdym z
     wariantów umieszcza się po lewej stronie numer wariantu i kratkę
     przeznaczoną na postawienie znaku przy wariancie, za którym głosujący się
     opowiada,
   3) pouczenie o sposobie głosowania.
2. W razie poddania pod referendum więcej niż jednej sprawy, na karcie do
  głosowania zamieszcza się kolejno wszystkie postawione pytania lub warianty,
  z zachowaniem wymagań określonych w ust. 1 pkt 2.
3. Karta do głosowania może być zadrukowana tylko po jednej stronie.
4. Na karcie do głosowania drukuje się odcisk pieczęci organu właściwego do
  podjęcia decyzji o przeprowadzeniu referendum.
5. Wydając kartę do głosowania, obwodowa komisja opatruje ją własną pieczęcią.
                                    Art. 54.
Referendum przeprowadza się w stałych obwodach głosowania utworzonych w celu
przeprowadzenia wyborów do organów stanowiących jednostek samorządu
terytorialnego.
                                    Art. 55.
Referendum jest ważne, jeżeli wzięło w nim udział co najmniej 30% uprawnionych
do głosowania.
                                    Art. 56.
1. Wynik referendum jest rozstrzygający, jeżeli za jednym z rozwiązań w sprawie
  poddanej pod referendum oddano więcej niż połowę ważnych głosów.
2. Wynik referendum gminnego w sprawie samoopodatkowania się mieszkańców na
  cele publiczne jest rozstrzygający, jeżeli za samoopodatkowaniem oddano co
  najmniej 23 ważnych głosów.
                                    Art. 57.
1. Głos jest nieważny, jeżeli na karcie do głosowania, w odniesieniu do
  poszczególnego pytania lub wariantu, nie zaznaczono żadnej odpowiedzi lub nie
  dokonano wyboru żadnego wariantu.
2. Głos jest nieważny w odniesieniu do poszczególnego pytania lub wariantu,
  jeżeli na karcie do głosowania zaznaczono więcej niż jedną odpowiedź na dane
  pytanie lub dokonano wyboru więcej niż jednego wariantu.
   
                                    Art. 58.
1. Nieważne są karty do głosowania inne niż urzędowo ustalone lub nie opatrzone
  pieczęcią obwodowej komisji.
2. Poczynienie na karcie do głosowania dodatkowych uwag lub innych dopisków nie
  pociąga za sobą skutków prawnych, a w szczególności nie wpływa na ważność
  karty.
3. Kart do głosowania przedartych całkowicie na dwie lub więcej części nie
  bierze się pod uwagę przy obliczaniu wyników głosowania.
                                    Art. 59.
1. Po zakończeniu głosowania obwodowa komisja sporządza w trzech egzemplarzach
  protokół wyników głosowania w obwodzie, zawierający liczbę:
   1) osób uprawnionych do głosowania,
   2) osób, którym wydano karty do głosowania,
   3) kart wyjętych z urny,
   4) kart nieważnych,
   5) kart ważnych, czyli liczbę osób, które wzięły udział w głosowaniu,
   6) głosów nieważnych,
   7) głosów ważnych,
   8) głosów ważnych oddanych na poszczególne odpowiedzi na postawione pytanie
     lub za wyborem określonego wariantu.
2. W razie poddania pod referendum więcej niż jednej sprawy liczby, o których
  mowa w ust. 1 pkt 6-8, komisja podaje w protokole oddzielnie dla każdego
  pytania lub wariantu.
3. Protokół podpisują i każdą ze stron parafują wszystkie osoby wchodzące w
  skład komisji, obecne przy jego sporządzeniu. Protokół opatruje się pieczęcią
  komisji.
4. Członkom komisji i mężom zaufania przysługuje prawo wniesienia do protokołu
  głosowania uwag z wymienieniem konkretnych zarzutów.
5. Po sporządzeniu protokołu obwodowa komisja podaje niezwłocznie do publicznej
  wiadomości wyniki głosowania poprzez wywieszenie w swojej siedzibie, w
  miejscu łatwo dostępnym dla obywateli jednego z egzemplarzy protokołu
  głosowania w obwodzie.
6. Przewodniczący obwodowej komisji niezwłocznie przesyła do terytorialnej
  komisji (w referendum wojewódzkim - do komisji powiatowej, o której mowa w
  art. 62) w zapieczętowanej kopercie, jeden egzemplarz protokołu głosowania w
  obwodzie.
                                    Art. 60.
Po wykonaniu czynności wymienionych w art. 59 ust. 5 i 6 przewodniczący
obwodowej komisji niezwłocznie przekazuje w depozyt wójtowi (burmistrzowi,
prezydentowi miasta) dokumenty z głosowania w zapieczętowanych pakietach wraz z
pieczęcią komisji.
                                    Art. 61.
1. Niezwłocznie po otrzymaniu protokołów głosowania od wszystkich obwodowych
  komisji, terytorialna komisja sporządza w czterech egzemplarzach protokół
  wyniku referendum, który zawiera:
   1) łączne dane liczbowe, wymienione art. 59 ust. 1, z obszaru całej
     jednostki samorządu terytorialnego,
   2) wynik referendum.
2. Przepisy art. 59 ust. 2-5 stosuje się odpowiednio.
3. Po wykonaniu czynności, o których mowa w ust. 1, terytorialna komisja
  przekazuje właściwemu przewodniczącemu zarządu jednostki samorządu
  terytorialnego dokumenty komisji wraz z pieczęcią.
                                    Art. 62.
1. W celu przeprowadzenia referendum wojewódzkiego organy, o których mowa w
  art. 49 ust. 2 i 3, w zakresie swojej właściwości miejscowej powołują komisje
  powiatowe działające jako organy pomocnicze dla ustalania zbiorczych wyników
  głosowania z obwodów znajdujących się na obszarze powiatów. Przepisy art. 50
  i 51 stosuje się odpowiednio, z tym że w skład komisji powiatowej wchodzi od
  6 do 10 osób.
2. Komisja powiatowa niezwłocznie po otrzymaniu protokołów głosowania od
  wszystkich obwodowych komisji z obszaru powiatu sporządza protokół zbiorczych
  wyników głosowania na obszarze powiatu, który zawiera:
   1) łączne dane liczbowe, wymienione w art. 59 ust. 1, z obszaru powiatu,
   2) wynik referendum.
3. Do działania komisji powiatowych, o których mowa w ust. 1, stosuje się
  odpowiednio przepisy art. 59 ust. 2-5 i art. 61 ust. 3.
                                    Art. 63.
1. Niezwłocznie po sporządzeniu protokołu wyniku referendum terytorialna
  komisja podaje do publicznej wiadomości wyniki głosowania i wynik referendum
  poprzez wywieszenie w swojej siedzibie jednego z egzemplarzy tego protokołu.
2. Wojewoda niezwłocznie ogłasza w wojewódzkim dzienniku urzędowym protokół
  wyniku referendum otrzymany od terytorialnej komisji.
3. Jeżeli referendum zostało zarządzone przez organ stanowiący jednostki
  samorządu terytorialnego jeden egzemplarz protokołu wyniku referendum wraz z
  protokołami terytorialnej komisji i obwodowych komisji, terytorialna komisja
  niezwłocznie przekazuje właściwemu wójtowi (burmistrzowi, prezydentowi
  miasta), staroście albo marszałkowi województwa.
4. Jeżeli referendum dotyczyło odwołania organu stanowiącego jednostki
  samorządu terytorialnego przed upływem kadencji, terytorialna komisja
  niezwłocznie przesyła protokół wyniku referendum wraz z protokołami
  obwodowych komisji właściwemu wojewódzkiemu komisarzowi wyborczemu.
5. W przypadku referendum, o którym mowa w ust. 4, jeden egzemplarz protokołu
  terytorialna komisja przesyła niezwłocznie także wojewodzie.
                                    Art. 64.
Wzory urzędowych formularzy protokołów, o których mowa w art. 59, 61 i 62,
sporządzanych przez terytorialne i obwodowe komisje ustala organ właściwy do
przeprowadzenia referendum.
                                        
                                    Art. 65.
Jeżeli referendum zakończy się wynikiem rozstrzygającym w sprawie poddanej pod
referendum, organ stanowiący jednostki samorządu terytorialnego niezwłocznie
podejmie czynności w celu jej realizacji.
                                    Art. 66.
1. W terminie 7 dni od dnia podania wyników referendum do wiadomości publicznej
  w sposób, o którym mowa w art. 63 ust. 2, każdy uprawniony do wzięcia w nim
  udziału mieszkaniec danej jednostki samorządu terytorialnego może wnieść
  protest, jeżeli dopuszczono się naruszenia przepisów ustawy, a naruszenie to
  mogło wywrzeć istotny wpływ na wynik referendum.
2. Do wnoszenia i rozpoznawania protestów oraz skutków ich uwzględnienia
  stosuje się odpowiednio przepisy art. 59-61, art. 63 ust. 1 i 2 oraz art. 64
  ustawy, o której mowa w art. 1 ust. 2, z zastrzeżeniem ust. 3.
3. Sąd okręgowy rozpatruje protest w ciągu 14 dni od dnia zgłoszenia protestu z
  udziałem wnoszącego protest i przedstawiciela właściwej terytorialnej
  komisji, a jeżeli protest dotyczy referendum w sprawie odwołania organu
  stanowiącego jednostki samorządu terytorialnego - również z udziałem
  wojewódzkiego komisarza wyborczego.
                                    Art. 67.
1. Ogłoszenie, w trybie art. 63 ust. 2, wyników referendum rozstrzygających o
  odwołaniu organu stanowiącego jednostki samorządu terytorialnego przed
  upływem kadencji oznacza zakończenie działalności organu stanowiącego i z
  mocy prawa - zarządu jednostki samorządu terytorialnego.
2. W przypadku określonym w ust. 1, Prezes Rady Ministrów niezwłocznie wyznacza
  osobę, która pełni funkcję organów jednostki samorządu terytorialnego do
  czasu wyboru nowych organów jednostki samorządu terytorialnego oraz zarządza,
  z zastrzeżeniem ust. 3, wybory przedterminowe do organu stanowiącego
  jednostki samorządu terytorialnego.
3. W razie wniesienia protestu przeciwko ważności referendum w sprawie
  odwołania organu stanowiącego jednostki samorządu terytorialnego przed
  upływem kadencji, do czasu rozstrzygnięcia sprawy w trybie art. 66, nie
  zarządza się wyborów przedterminowych.
                                   Rozdział 9
                                 Przepisy karne
                                        
                                    Art. 68.
Kto zbiera podpisy osób popierających zgłoszenie wniosku w sprawie
przeprowadzenia referendum z naruszeniem art. 14 ust. 3, podlega grzywnie.
                                    Art. 69.
Kto prowadzi kampanię referendalną z naruszeniem zakazów określonych w art. 29
ust. 2 i 3 albo art. 31, podlega karze grzywny.
                                    Art. 70.
Kto podaje do publicznej wiadomości wyniki badań opinii publicznej dotyczące
przewidywanych zachowań mieszkańców w referendum i wyniku referendum oraz
sondaży przeprowadzanych w dniu głosowania, z naruszeniem zakazu, o którym mowa
w art. 32, podlega grzywnie.
                                    Art. 71.
Kto przekazuje inicjatorowi referendum lub przyjmuje w imieniu inicjatora
referendum środki finansowe lub niepieniężne z naruszeniem zakazu, o którym mowa
w art. 43, podlega grzywnie.
                                    Art. 72.
Pełnomocnik inicjatora referendum, który nie wykonuje w terminie obowiązku
przedłożenia sprawozdania finansowego organowi określonemu w art. 44 lub art.
45, podlega karze grzywny.
                                    Art. 73.
Kto, dysponując nadwyżką środków finansowych inicjatora referendum, nie
przekazuje jej instytucji charytatywnej wbrew nakazowi wynikającemu z art. 46,
podlega grzywnie.
                                    Art. 74.
Do postępowania w sprawach, o których mowa w art. 69 i art. 72, stosuje się
przepisy o postępowaniu w sprawach o wykroczenia.
                                   Rozdział 10
                         Przepisy zmieniające i końcowe
                                        
                                    Art. 75.
W ustawie z dnia 8 marca 1990 r. o samorządzie gminnym (Dz.U. z 1996 r. Nr 13,
poz. 74, Nr 58, poz. 261, Nr 106, poz. 496 i Nr 132, poz. 622, z 1997 r. Nr 9,
poz. 43, Nr 106, poz. 679, Nr 107, poz. 686, Nr 113, poz. 734 i Nr 123, poz.
775, z 1998 r. Nr 155, poz. 1014 i Nr 162, poz. 1126 oraz z 2000 r. Nr 26, poz.
306 i Nr 48, poz. 552) wprowadza się następujące zmiany:
1) art. 12 otrzymuje brzmienie:
     "Art. 12. Zasady i tryb przeprowadzania referendum gminnego określa
           odrębna ustawa.";
2) skreśla się art. 13;
3) w art. 20:
   a) w ust. 2 po wyrazach "do rady gminy" dodaje się wyrazy " , z
     zastrzeżeniem ust. 2b",
   b) dodaje się ust. 2b w brzmieniu:
     "2b. Jeżeli wybory były wynikiem referendum lokalnego w sprawie odwołania
       rady gminy, pierwszą sesję zwołuje osoba, którą Prezes Rady Ministrów
       wyznaczył do pełnienia funkcji organów jednostki samorządu
       terytorialnego.".
                                    Art. 76.
W ustawie z dnia 5 czerwca 1998 r. o samorządzie województwa (Dz.U. Nr 91, poz.
576, Nr 155, poz. 1014, Nr 160, poz. 1060 i Nr 162, poz. 1126 oraz z 2000 r. Nr
12, poz. 136, Nr 26, poz. 306 i Nr 48, poz. 550 i 552) wprowadza się następujące
zmiany:
1) w art. 5 skreśla się ust. 2-4;
2) w art. 21:
   a) w ust. 3 po wyrazach "całego kraju" dodaje się wyrazy " , z zastrzeżeniem
     ust. 4",
   b) dodaje się ust. 4 w brzmieniu:
     "4. Jeżeli wybory były wynikiem referendum lokalnego w sprawie odwołania
       sejmiku, pierwszą sesję zwołuje osoba, którą Prezes Rady Ministrów
       wyznaczył do pełnienia funkcji organów jednostki samorządu
       terytorialnego.".
                                    Art. 77.
W ustawie z dnia 5 czerwca 1998 r. o samorządzie powiatowym (Dz.U. Nr 91, poz.
578 i Nr 155, poz. 1014 oraz z 2000 r. Nr 12, poz. 136, Nr 26, poz. 306 i Nr 48,
poz. 552) wprowadza się następujące zmiany:
1) w art. 10 ust. 2 otrzymuje brzmienie:
    "2. Zasady i tryb przeprowadzania referendum powiatowego określa odrębna
     ustawa.";
2) skreśla się art. 11;
3) w art. 15 w ust. 4 kropkę po pkt 2 zastępuje się przecinkiem i dodaje się
  pkt 3 w brzmieniu:
   "3) jeżeli wybory były wynikiem referendum lokalnego w sprawie odwołania
     rady powiatu, pierwszą sesję zwołuje osoba, którą Prezes Rady Ministrów
     wyznaczył do pełnienia funkcji organów jednostki samorządu
     terytorialnego.".
                                    Art. 78.
Do referendów gminnych, w odniesieniu do których przed wejściem w życie ustawy
zostały podjęte uchwały rad gmin w sprawie przeprowadzenia referendum lub
inicjator referendum dokonał powiadomienia o zamiarze wystąpienia z inicjatywą
przeprowadzenia referendum, stosuje się przepisy dotychczasowe.
                                        
                                    Art. 79.
Traci moc ustawa z dnia 11 października 1991 r. o referendum gminnym (Dz.U. z
1996 r. Nr 84, poz. 386).
                                    Art. 80.
Ustawa wchodzi w życie po upływie 14 dni od dnia ogłoszenia.
