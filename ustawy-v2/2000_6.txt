



Dz.U. z 2000 r. Nr 2, poz. 6
 
 
 
 
                                       
                                    USTAWA
                           z dnia 22 grudnia 1999 r.
                                       
          o czasowym podporządkowaniu niektórych jednostek wojskowych
                                       
                                       
                                    Art. 1.
1. Nadwiślańskie Jednostki Wojskowe Ministerstwa Spraw Wewnętrznych i
  Administracji, Jednostka Wojskowa Nr 1004 - Biuro Ochrony Rządu - oraz
  jednostki podległe Szefowi Biura Ochrony Rządu - JW. 1061, JW. 2610, JW.
  2611, JW. 3049 - zwane dalej "jednostkami wojskowymi"  - w celu ich
  restrukturyzacji, pozostają podporządkowane ministrowi właściwemu do spraw
  wewnętrznych do dnia 31 grudnia 2000r.
2. Jednostki wojskowe wykonują  w szczególności zadania w zakresie ochrony
  osób oraz obiektów o szczególnym znaczeniu, a także zapewniają lotnicze
  zabezpieczenie realizacji zadań z zakresu ochrony porządku publicznego i
  ratownictwa.
3. W razie ogłoszenia mobilizacji i w czasie wojny jednostki wojskowe stają
  się z mocy prawa częścią Sił Zbrojnych Rzeczypospolitej Polskiej.
                                       
                                    Art. 2.
1. Żołnierzom jednostek wojskowych przysługują uprawnienia funkcjonariuszy
  Policji określone w art. 15 ust. 1 pkt 1, 3 i 5-7, w art. 16 ust. 1 pkt 1 i 2
  oraz 4 i 5, a także w art. 17 ust. 1 pkt 1-8 ustawy z dnia 6 kwietnia 1990 r.
  o Policji (Dz. U. Nr 30, poz. 179, z 1991 r. Nr 94, poz. 422 i Nr 107, poz.
  461, z 1992 r. Nr 54, poz. 254, z 1994 r. Nr 53, poz. 214, z 1995 r. Nr 4,
  poz. 17, Nr 34, poz. 163 i Nr 104, poz. 515, z 1996 r. Nr 59, poz. 269 i Nr
  106, poz. 496 oraz z 1997 r. Nr 28, poz. 153 i Nr 80, poz. 499,  Nr 88, poz.
  554, Nr 106, poz.680, Nr 123, poz. 779 i Nr 141, poz. 943 oraz z 1998r. Nr
  106, poz. 668), jeżeli wykonują zadania w zakresie niezbędnym do ochrony osób
  zajmujących kierownicze stanowiska państwowe oraz osób, które ze względu na
  dobro państwa należy objąć ochroną, ochrony delegacji państw obcych
  przebywających na terenie Polski, a także ochrony i zapewnienia należytego
  funkcjonowania urządzeń i obiektów o szczególnym znaczeniu.
2. Żołnierzom Jednostki Wojskowej Nr 1004 - Biuro Ochrony Rządu przysługują
  również uprawnienia funkcjonariuszy Policji określone w art. 20a ustawy z
  dnia 6 kwietnia 1990r. o Policji, w zakresie, o którym mowa w ust. 1.
3. Do postępowania przy wykonywaniu działań, o których mowa w ust. 1 i 2,
  stosuje się odpowiednio przepisy dotyczące funkcjonariuszy Policji.
 
                                    Art. 3.
Ustawa wchodzi w życie z dniem ogłoszenia.
