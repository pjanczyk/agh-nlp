


Tekst
ustawy ustalony ostatecznie po rozpatrzeniu poprawek Senatu
 
 
USTAWA
z dnia 4 października 2018 r.
o
zmianie ustawy – Kodeks wykroczeń oraz niektórych innych ustaw[1])
Art. 1. W ustawie z dnia 20 maja 1971
r. – Kodeks wykroczeń (Dz. U. z 2018 r. poz. 618 i 911) wprowadza się
następujące zmiany:
1)        po art. 10 dodaje
się art. 10a w brzmieniu:
„Art. 10a. § 1. Jeżeli czyn będący
wykroczeniem, za które wymierzono karę lub środek karny, stanowi, wspólnie z
innym czynem lub czynami, ze względu na łączną wartość mienia przestępstwo, za
które wymierzono karę lub środek karny tego samego rodzaju, wykonuje się
surowszą karę lub środek karny. Przepisy art. 10 § 1 zdanie drugie oraz § 2–4
stosuje się odpowiednio. 
§ 2. W wypadku dwóch lub więcej czynów
będących wykroczeniami, o których mowa w § 1, za karę lub środek karny wymierzony
za wykroczenie w rozumieniu § 1 uznaje się sumę kar lub środków karnych wymierzonych
za te wykroczenia.”;
2)        w art. 27 § 1
otrzymuje brzmienie:
„§ 1. Od zastępczej kary aresztu lub
wykonywania pracy, o której mowa w art. 25 § 1, sprawca może być uwolniony w
każdym czasie przez wpłacenie kwoty pieniężnej przypadającej jeszcze do
uiszczenia.”;
3)        w art. 47 uchyla się § 9;
4)        w art. 65 § 1
otrzymuje brzmienie:
„§ 1.
Kto umyślnie wprowadza w błąd organ państwowy lub instytucję upoważnioną z mocy
ustawy do legitymowania:
1)        co do tożsamości własnej lub
innej osoby,
2)        co
do swego obywatelstwa, zawodu, miejsca zatrudnienia lub zamieszkania,
podlega
karze ograniczenia wolności albo grzywny.”;
5)        art. 77 i art. 78
otrzymują brzmienie:
„Art.
77. § 1. Kto nie zachowuje zwykłych lub nakazanych środków ostrożności przy
trzymaniu zwierzęcia,
podlega
karze ograniczenia wolności, grzywny do 1000 złotych albo karze nagany.
§ 2.
Kto dopuszcza się czynu określonego w § 1 przy trzymaniu zwierzęcia, które
swoim zachowaniem stwarza niebezpieczeństwo dla życia lub zdrowia człowieka,
podlega
karze ograniczenia wolności, grzywny albo karze nagany.
Art.
78. Kto przez drażnienie lub płoszenie doprowadza zwierzę do tego, że staje się
niebezpieczne,
podlega
karze ograniczenia wolności, grzywny do 1000 złotych albo karze nagany.”;
6)        art. 108 otrzymuje
brzmienie:
„Art.
108. Kto szczuje psem człowieka,
podlega
karze ograniczenia wolności, grzywny albo karze nagany.”;
7)        w art. 119 § 1
otrzymuje brzmienie:
„§ 1.
Kto kradnie lub przywłaszcza sobie cudzą rzecz ruchomą, jeżeli jej wartość nie
przekracza 500 złotych,
podlega
karze aresztu, ograniczenia wolności albo grzywny.”;
8)        w art. 120 § 1
otrzymuje brzmienie:
„§ 1.
Kto w celu przywłaszczenia dopuszcza się wyrębu drzewa w lesie albo kradnie lub
przywłaszcza sobie z lasu drzewo wyrąbane lub powalone, jeżeli wartość drzewa
nie przekracza 500 złotych,
podlega
karze aresztu, ograniczenia wolności albo grzywny.”;
9)        w art. 122 § 1 i 2
otrzymują brzmienie:
„§ 1.
Kto nabywa mienie, wiedząc o tym, że pochodzi ono z kradzieży lub
z przywłaszczenia, lub pomaga do jego zbycia albo w celu osiągnięcia
korzyści majątkowej mienie to przyjmuje lub pomaga do jego ukrycia, jeżeli
wartość mienia nie przekracza 500 złotych,
podlega
karze aresztu, ograniczenia wolności albo grzywny.
§ 2.
Kto nabywa mienie, o którym na podstawie towarzyszących okoliczności powinien i
może przypuszczać, że zostało uzyskane za pomocą kradzieży lub przywłaszczenia,
lub pomaga do jego zbycia albo w celu osiągnięcia korzyści majątkowej mienie to
przyjmuje lub pomaga do jego ukrycia, jeżeli wartość mienia nie przekracza 500
złotych,
podlega
karze grzywny albo karze nagany.”;
10)     w art. 124 § 1
otrzymuje brzmienie:
„§ 1.
Kto cudzą rzecz umyślnie niszczy, uszkadza lub czyni niezdatną do użytku,
jeżeli szkoda nie przekracza 500 złotych,
podlega
karze aresztu, ograniczenia wolności albo grzywny.”.
Art. 2. W ustawie z dnia 6 kwietnia
1990 r. o Policji (Dz. U. z 2017 r. poz. 2067, z późn. zm.[2])) po art. 20e dodaje się art. 20f w brzmieniu:
„Art. 20f. 1. Policja może pobierać,
uzyskiwać, gromadzić, przetwarzać i wykorzystywać w celu wykrywania i
ścigania sprawców wykroczeń oraz przestępstw informacje, w tym dane osobowe, o
sprawcach wykroczeń przeciwko mieniu określonych w art. 119 § 1, art. 120 § 1,
art. 122 § 1 i 2 oraz art. 124 § 1 Kodeksu wykroczeń, osobach podejrzanych o
ich popełnienie oraz obwinionych i ukaranych za te wykroczenia, także bez ich
wiedzy i zgody.
2.
Informacje o osobach, o których mowa w ust. 1, obejmują:
1)        imiona, nazwiska lub pseudonimy;
2)        imiona i nazwiska rodowe
rodziców;
3)        datę i miejsce urodzenia;
4)        oznaczenie i cechy
identyfikacyjne dokumentu tożsamości;
5)        adres zamieszkania i adres
pobytu;
6)        numer PESEL;
7)        obywatelstwo i płeć;
8)        źródła utrzymania, w tym miejsce
zatrudnienia oraz, w miarę możności, dane o warunkach materialnych,
rodzinnych i osobistych;
9)        czas i miejsce popełnienia
czynu, opis czynu, w tym sposobu działania sprawcy czynu i okoliczności jego
popełnienia;
10)     kwalifikację prawną czynu, wartość
przedmiotu wykroczenia lub wysokość wyrządzonej szkody;
11)     datę i rodzaj czynności będącej
podstawą wprowadzenia informacji do zbioru danych dotyczących sprawców
wykroczeń oraz datę otrzymania informacji o wykroczeniu;
12)     oznaczenie jednostki
organizacyjnej Policji wprowadzającej informacje do zbioru danych dotyczących
sprawców wykroczeń;
13)     oznaczenie i numer sprawy;
14)     wskazanie zatrzymanych przedmiotów
lub dokumentów wraz z ich oznaczeniem;
15)     informacje o zastosowanych
środkach przymusu wobec osoby oraz o jej legitymowaniu;
16)     nazwę organu innego niż wymieniony
w pkt 12, prowadzącego sprawę, a w przypadku przekazania sprawy innemu organowi
– także jego nazwę i datę przekazania;
17)     określenie sposobu zakończenia
czynności wyjaśniających;
18)     wskazanie, czy sprawa została
przekazana do sądu w postępowaniu przyspieszonym lub z zastosowaniem art. 58 §
1 Kodeksu postępowania w sprawach o wykroczenia;
19)     datę skierowania wniosku o
ukaranie do sądu;
20)     informacje o prawomocnych
rozstrzygnięciach dotyczących czynu: orzeczeniach, zarządzeniach, mandatach
karnych, obejmujących datę i treść rozstrzygnięcia, datę jego uprawomocnienia
się oraz informacje o zastosowanych wobec sprawcy czynu środkach oddziaływania
wychowawczego;
21)     informacje o uchyleniu
prawomocnego rozstrzygnięcia, o którym mowa w pkt 20.
3. Policja może pobierać, uzyskiwać,
gromadzić, przetwarzać i wykorzystywać w celu wykrywania i ścigania
sprawców wykroczeń oraz przestępstw informacje, w tym dane osobowe, dotyczące
pokrzywdzonego czynem, o którym mowa w ust. 1, także bez jego wiedzy i zgody,
obejmujące w przypadku osoby fizycznej: imiona, nazwisko, numer PESEL i adres
zamieszkania, a w przypadku podmiotu niebędącego osobą fizyczną – dane
identyfikujące ten podmiot.
4. Informacje, o których mowa w ust. 2 i
3, są gromadzone i przetwarzane w elektronicznym zbiorze danych dotyczącym
sprawców wykroczeń, zwanym dalej „rejestrem wykroczeń”, prowadzonym w systemie
teleinformatycznym przez Komendanta Głównego Policji, który jest ich
administratorem w rozumieniu ustawy z dnia 29 sierpnia 1997 r. o ochronie
danych osobowych (Dz. U. z 2016 r. poz. 922 oraz z 2018 r. poz. 138, 723 i 1000).
5. Organ uprawniony do prowadzenia
czynności wyjaśniających w sprawach o wykroczenia przekazuje do rejestru
wykroczeń informacje, o których mowa w ust. 2 i 3, dotyczące wykroczeń
wskazanych w ust. 1, pisemnie lub w sposób określony w ust. 8 pkt 2.
6. Informacje, o których mowa w ust. 2 pkt
20 i 21, przekazuje do rejestru wykroczeń, pisemnie lub w sposób określony w
ust. 8 pkt 2, sąd lub organ, który wydał rozstrzygnięcie lub zastosował środki
oddziaływania wychowawczego, niezwłocznie po zaistnieniu okoliczności, o
których mowa w ust. 2 pkt 20 i 21.
7.
Informacje przetwarzane w rejestrze wykroczeń udostępnia się bezpłatnie:
1)        organom uprawnionym do
prowadzenia czynności wyjaśniających w sprawach o wykroczenia oraz
wykonywania czynności w celu zapobiegania wykroczeniom lub wykrywania wykroczeń
oraz ich sprawców lub osobom przez nie upoważnionym w związku z prowadzonymi
czynnościami wyjaśniającymi lub wykonywanymi czynnościami w zakresie wykrywania
i ścigania wykroczeń;
2)        organom uprawnionym do
prowadzenia postępowań karnych, postępowań w sprawach nieletnich lub
wykonywania czynności w sprawach nieletnich w związku z prowadzonymi
postępowaniami;
3)        innym organom lub podmiotom
uprawnionym na podstawie przepisów odrębnych do otrzymania takich informacji w
zakresie niezbędnym do realizacji ich zadań ustawowych.
8.
Udostępnienie informacji przetwarzanych w rejestrze wykroczeń następuje:
1)        na pisemny wniosek organów, osób
lub podmiotów, o których mowa w ust. 7, zawierający dane umożliwiające
wyszukanie informacji w rejestrze wykroczeń;
2)        w drodze teletransmisji danych –
w przypadku organów, osób lub podmiotów, o których mowa w ust. 7, którym
administrator nadał uprawnienia dostępu do rejestru wykroczeń oraz
przetwarzania informacji w tym rejestrze, jeżeli jest zapewnione odnotowywanie
w systemie kto, kiedy, w jakim celu oraz jakie informacje uzyskał, a także
zabezpieczenie techniczne i organizacyjne uniemożliwiające wykorzystanie
informacji niezgodnie z celem ich uzyskania oraz jest to uzasadnione specyfiką
lub zakresem wykonywania zadań albo prowadzonej działalności.
9. Informacje przetwarzane w rejestrze
wykroczeń udostępnia się na pisemny wniosek osobie, której dane osobowe
dotyczą, wyłącznie w zakresie czynów stwierdzonych prawomocnym rozstrzygnięciem
oraz w zakresie informacji, o których mowa w ust. 2 pkt 1–11, 13 i 20, a jeżeli
udzielenie takich informacji utrudniałoby realizację ustawowych zadań Policji,
w szczególności w zakresie wykrywania i ścigania sprawców wykroczeń oraz
przestępstw, zakres udzielanych informacji można ograniczyć do informacji o
liczbie odnotowanych w rejestrze czynów, ich kwalifikacji prawnej, dacie
wprowadzenia informacji do rejestru, czasie i miejscu popełnienia czynu oraz, w
miarę możliwości, informacji określonych w ust. 2 pkt 20.
10.
Czynności podejmowane przez administratora w zakresie realizacji wniosków
złożonych przez osoby, których dane dotyczą, są wolne od opłat. Jeżeli wniosek
osoby, której dane dotyczą, jest w sposób oczywisty nieuzasadniony ze względu
na jego powtarzalność, administrator może:
1)        pobrać opłatę lub
2)        odmówić podjęcia działań w
związku ze złożonym wnioskiem.
11. Obowiązek wykazania, że wniosek osoby,
której dane dotyczą, jest w sposób oczywisty nieuzasadniony, spoczywa na
administratorze.
12. Wysokość opłaty, o której mowa w ust.
10 pkt 1, wynosi 0,002 przeciętnego wynagrodzenia w poprzednim kwartale,
począwszy od pierwszego dnia miesiąca następującego po miesiącu jego ogłoszenia
przez Prezesa Głównego Urzędu Statystycznego w Dzienniku Urzędowym
Rzeczypospolitej Polskiej „Monitor Polski” na podstawie art. 20 pkt 2 ustawy z
dnia 17 grudnia 1998 r. o emeryturach i rentach z Funduszu Ubezpieczeń
Społecznych (Dz. U. z 2018 r. poz. 1270).
13. Informacje o osobach, o których mowa w
ust. 1, przetwarzane w rejestrze wykroczeń Policja przetwarza w celu realizacji
innych ustawowych zadań niż określone w ust. 1, w zakresie niezbędnym do
realizacji tych zadań.
14. Organy Policji dokonują weryfikacji
informacji o osobach, o których mowa w ust. 1, przetwarzanych w rejestrze
wykroczeń po zakończeniu sprawy, w związku z którą informacje te zostały
wprowadzone do rejestru wykroczeń, a ponadto nie rzadziej niż co 3 lata, licząc
od dnia uzyskania lub pobrania informacji, usuwając zbędne dane.
15.
Dane osobowe osób, o których mowa w ust. 1, usuwa się z rejestru wykroczeń:
1)        po upływie 3 lat od dnia ich
wprowadzenia do rejestru, chyba że przed upływem tego terminu do rejestru
zostały wprowadzone dane o kolejnym czynie takiej osoby stanowiącym wykroczenie
określone w ust. 1;
2)        przed upływem terminu wskazanego
w pkt 1 – w razie uniewinnienia osoby, której dane dotyczą, odmowy wszczęcia wobec
niej postępowania lub jego umorzenia prawomocnym orzeczeniem sądu lub śmierci tej
osoby oraz w przypadku stwierdzenia przez uprawniony organ braku podstaw do
pociągnięcia sprawcy do odpowiedzialności za wykroczenie, jeżeli nie zachodzi
przesłanka dalszego przetwarzania danych osobowych dotyczących tej osoby w
związku z innym czynem odnotowanym w rejestrze.
16. Dane osobowe osób, o których mowa w
ust. 3, usuwa się z rejestru wykroczeń wraz z usunięciem danych sprawcy czynu,
którym zostały one pokrzywdzone.
17. Usunięcia danych osobowych z rejestru
wykroczeń dokonuje komisja powołana przez Komendanta Głównego Policji, która sporządza
protokół z tych czynności.
18. W celu zapewnienia gromadzenia i
przetwarzania informacji, o których mowa w ust. 2 i 3, w rejestrze wykroczeń organy
Policji lub osoby przez nie upoważnione mogą występować do organów uprawnionych
do prowadzenia czynności wyjaśniających w sprawach o wykroczenia, prowadzących
postępowania w sprawach o wykroczenia lub do innych organów lub podmiotów,
które mogą posiadać lub przetwarzają informacje, o których mowa w ust. 2 i 3, z
wnioskiem o przekazanie do rejestru wykroczeń posiadanych lub przetwarzanych
przez nie informacji w zakresie określonym w tych przepisach.
19.
Minister właściwy do spraw wewnętrznych określi, w drodze rozporządzenia:
1)        sposoby przetwarzania
informacji, o których mowa w ust. 2 i 3, w rejestrze wykroczeń, sposób i tryb
prowadzenia rejestru wykroczeń, rodzaje służb policyjnych uprawnionych do
korzystania z rejestru wykroczeń, właściwość jednostek organizacyjnych Policji
do wprowadzania informacji do rejestru wykroczeń, czynności będące podstawą
wprowadzania informacji do rejestru wykroczeń, zakres, cel i sposób kontroli
dostępu do rejestru wykroczeń oraz nadzoru nad przetwarzaniem informacji oraz
sposób weryfikacji przydatności i niezbędności informacji przetwarzanych
w rejestrze wykroczeń w zakresie realizacji zadań Policji, uwzględniając potrzebę
ochrony informacji przed nieuprawnionym dostępem do nich, zapewnienie sprawności
wprowadzania informacji do rejestru wykroczeń oraz konieczność zapewnienia
aktualizacji, kompletności i prawidłowości informacji przetwarzanych w
rejestrze wykroczeń;
2)        sposób i tryb udzielania
informacji o osobach na podstawie informacji przetwarzanych w rejestrze
wykroczeń oraz wzór protokołu usunięcia danych osobowych z rejestru wykroczeń,
wzór wniosku o udzielenie informacji przetwarzanych w rejestrze wykroczeń oraz
wzór informacji o osobie, uwzględniając konieczność zapewnienia sprawnego
udzielania informacji i potrzebę zabezpieczenia danych przed nieuprawnionym
dostępem do nich.”.
Art. 3.
W
ustawie z dnia 6 czerwca 1997 r. – Kodeks karny (Dz. U. z 2018 r. poz. 1600) w
art. 12 dotychczasową treść oznacza się jako § 1 i dodaje się § 2 w brzmieniu: 
„§ 2. Odpowiada jak za jeden czyn
zabroniony wyczerpujący znamiona przestępstwa ten, kto w krótkich odstępach
czasu, przy wykorzystaniu tej samej albo takiej samej sposobności lub w podobny
sposób popełnia dwa lub więcej umyślnych wykroczeń przeciwko mieniu, jeżeli
łączna wartość mienia uzasadnia odpowiedzialność za przestępstwo.”.
Art. 4. W ustawie z dnia 24 sierpnia
2001 r. – Kodeks postępowania w sprawach o wykroczenia (Dz. U. z 2018 r.
poz. 475, 1039, 1387, 1467 i 1481) wprowadza się następujące zmiany:
1)        w art. 54:
a)       § 5 otrzymuje
brzmienie:
„§ 5. W stosunku do osoby podejrzanej o
popełnienie wykroczenia stosuje się odpowiednio przepisy art. 74 § 3 i 3a i
art. 308 § 1 Kodeksu postępowania karnego.”,
b)       dodaje się § 10 w
brzmieniu:
„§ 10. W toku czynności wyjaśniających w
sprawach o wykroczenia określone w art. 119 § 1, art. 120 § 1, art. 122 § 1 i 2
oraz art. 124 § 1 ustawy z dnia 20 maja 1971 r. – Kodeks wykroczeń (Dz. U. z
2018 r. poz. 618, 911 i …) organ prowadzący uzyskuje ze zbioru danych
dotyczącego sprawców wykroczeń, o którym mowa w art. 20f ust. 4
ustawy z dnia 6 kwietnia 1990 r. o Policji (Dz. U. z 2017 r. poz. 2067, z
późn. zm.[3])),
informacje o wcześniejszym popełnieniu tego rodzaju wykroczeń przez osobę, o
której mowa w § 6.”;
2)        w art. 97:
a)       w § 1:
–      uchyla się pkt 2,
–      pkt 3 otrzymuje
brzmienie:
„3)      stwierdzi popełnienie wykroczenia, w
szczególności za pomocą przyrządu kontrolno-pomiarowego lub urządzenia
rejestrującego, a sprawca nie został schwytany na gorącym uczynku lub
bezpośrednio potem, i nie zachodzi wątpliwość co do sprawcy czynu”,
–      część wspólna otrzymuje
brzmienie:
„– w tym także, w razie potrzeby, po
przeprowadzeniu w niezbędnym zakresie czynności wyjaśniających, podjętych
niezwłocznie po ujawnieniu wykroczenia. Nałożenie grzywny w drodze mandatu
karnego nie może nastąpić po upływie 60 dni od dnia ustalenia sprawcy
wykroczenia.”,
b)       § 3 otrzymuje
brzmienie:
„§ 3. Funkcjonariusz nakładający grzywnę jest
obowiązany wskazać jej wysokość, określić zachowanie stanowiące wykroczenie, czas
i miejsce jego popełnienia oraz kwalifikację prawną, a także poinformować
sprawcę wykroczenia o prawie odmowy przyjęcia mandatu karnego i o skutkach
prawnych takiej odmowy.”;
3)        w art. 98 § 4 i 5
otrzymują brzmienie:
„§ 4.
Mandatem karnym, o którym mowa w § 1 pkt 3, można nałożyć grzywnę w razie
stwierdzenia wykroczenia, którego sprawcy nie zastano na miejscu jego
popełnienia, gdy nie zachodzi wątpliwość co do osoby tego sprawcy. Mandat ten:
1)        pozostawia się w takim miejscu,
aby sprawca mógł go niezwłocznie odebrać, albo
2)        doręcza się sprawcy.
§ 5.
Mandat karny, o którym mowa w § 1 pkt 3, powinien wskazywać organ, na rzecz
którego w terminie 14 dni ukarany może uiścić grzywnę, oraz informować
o skutkach jej nieuiszczenia w tym terminie. Mandat ten staje się
prawomocny z chwilą uiszczenia uprawnionemu organowi grzywny we wskazanym
terminie. Termin do uiszczenia grzywny liczy się od dnia:
1)        wystawienia mandatu – w
przypadku, o którym mowa w § 4 pkt 1;
2)        doręczenia mandatu – w
przypadku, o którym mowa w § 4 pkt 2.”.
Art. 5. W
ustawie z dnia 20 kwietnia 2004 r. o promocji zatrudnienia i instytucjach rynku
pracy (Dz. U. z 2018 r. poz. 1265, 1149, 1544, 1629 i 1669) wprowadza się
następujące zmiany:
1)        w art. 119 ust. 2 otrzymuje brzmienie:
„2. Bezrobotny, który podjął zatrudnienie,
inną pracę zarobkową lub działalność gospodarczą bez powiadomienia o tym
właściwego powiatowego urzędu pracy, podlega karze grzywny.”;
2)        w art. 120 ust. 2
otrzymuje brzmienie:
„2. Cudzoziemiec, który nielegalnie
wykonuje pracę, podlega karze grzywny.”;
3)        w art. 122 ust. 1
otrzymuje brzmienie:
„1.
Kto:
1)        nie dopełnia obowiązku opłacania
składek na Fundusz Pracy lub nie opłaca ich w przewidzianym przepisami
terminie,
2)        nie
zgłasza wymaganych danych lub zgłasza nieprawdziwe dane mające wpływ na wymiar
składek na Fundusz Pracy lub udziela w tym zakresie nieprawdziwych wyjaśnień
albo odmawia ich udzielenia
–
podlega karze grzywny.”.
Art. 6.
Jeżeli
wykroczenie zostało popełnione przed dniem wejścia w życie niniejszej ustawy,
przy nakładaniu grzywny w drodze mandatu karnego stosuje się terminy określone
w art. 97 § 1 ustawy zmienianej w art. 4 w brzmieniu dotychczasowym, chyba że
termin określony w art. 97 § 1 ustawy zmienianej w art. 4 w brzmieniu nadanym
niniejszą ustawą upływa później.
Art. 7.
Przepisy
art. 20f ustawy zmienianej w art. 2 oraz art. 54 § 10 ustawy zmienianej w art. 4
stosuje się do czynów popełnionych od dnia wejścia w życie tych przepisów.
Art. 8. 1. W latach 2018–2027
maksymalny limit wydatków budżetu państwa będących skutkiem finansowym wejścia
w życie niniejszej ustawy wynosi 28 891 573 zł, w tym w:
1)        2018 r. – 0 zł;
2)        2019 r. – 2 384 000 zł;
3)        2020 r. – 2 443 600 zł;
4)        2021 r. – 2 504 690 zł;
5)        2022 r. – 7 727 307 zł;
6)        2023 r. – 2 631 490 zł;
7)        2024 r. – 2 697 277 zł;
8)        2025 r. – 2 764 709 zł;
9)        2026 r. – 2 833 827 zł;
10)     2027 r. – 2 904 673 zł.
2. W przypadku
zagrożenia przekroczenia lub przekroczenia przyjętego na dany rok budżetowy
maksymalnego limitu wydatków, o których mowa w ust. 1, wprowadza się mechanizmy
korygujące polegające na:
1)        obniżeniu kosztów utrzymania rejestru;
2)        racjonalizacji częstotliwości wykonywania obsługi
serwisowej urządzeń.
3. Organem właściwym do monitorowania limitu
wydatków, o których mowa w ust. 1, oraz wdrożenia mechanizmów korygujących, o
których mowa w ust. 2, jest Komendant Główny Policji.
Art. 9.
Ustawa
wchodzi w życie po upływie 14 dni od dnia ogłoszenia, z wyjątkiem: 
1)        art. 2 i art. 4 pkt 1 lit. b, które wchodzą
w życie po upływie 12 miesięcy od dnia ogłoszenia;
2)        art. 4 pkt 2 lit. b i pkt 3, które wchodzą w
życie po upływie 6 miesięcy od dnia ogłoszenia.
 
 
                                                                                                                              
                                                                                                                                    MARSZAŁEK
SEJMU
 
 
 
                                                                                                                                    /
– / Marek Kuchciński
 




[1])    Niniejszą ustawą zmienia się ustawy: ustawę z
dnia 6 kwietnia 1990 r. o Policji, ustawę z dnia 6 czerwca 1997 r. – Kodeks
karny, ustawę z dnia 24 sierpnia 2001 r. – Kodeks postępowania w sprawach o
wykroczenia oraz ustawę z dnia 20 kwietnia 2004 r. o promocji zatrudnienia
i instytucjach rynku pracy.


[2])    Zmiany tekstu jednolitego wymienionej ustawy
zostały ogłoszone w Dz. U. z 2017 r. poz. 2405 oraz z 2018 r. poz.
106, 138, 416, 650, 730, 1039, 1544 i 1669.


[3])    Zmiany tekstu jednolitego wymienionej ustawy
zostały ogłoszone w Dz. U. z 2017 r. poz. 2405 oraz z 2018 r. poz.
106, 138, 416, 650, 730, 1039, 1544, 1669 i … .
