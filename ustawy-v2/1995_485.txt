



                                    
Dz.U. z 1995 r. Nr 98, poz. 485 
                                    
                                USTAWA
                       z dnia 28 czerwca 1995 r.
                                    
  o zasadach, warunkach i trybie nakładania opłat celnych dodatkowych
            na niektóre towary rolne przywożone z zagranicy
                                    
                                    
                                Art. 1.
 1. Ustawa określa zasady, warunki i tryb nakładania opłat celnych dodatkowych
   na niektóre towary rolne przywożone z państw Członków Światowej 
   Organizacji Handlu (WTO) oraz państw nie będących Członkami Światowej
   Organizacji Handlu, którym Polska udzieliła klauzuli najwyższego 
   uprzywilejowania.
 2. Minister Rolnictwa i Gospodarki Żywnościowej określi, w drodze rozporządzenia,
   wykaz towarów rolnych, o których mowa w ust. 1.
 
                                Art. 2.
Ilekroć w ustawie jest mowa o:
   1) towarach rolnych - rozumie się przez to produkty rolne i spożywcze w 
     postaci surowców lub półproduktów oraz wyroby gotowe wytworzone z 
     tych surowców albo półproduktów, oznaczone kodami Taryfy celnej, 
     określonej odrębnie, zgodne z postanowieniami polskiej listy koncesyjnej
     załączonej do Protokołu z Marakeszu do Układu Ogólnego w 
     Sprawie Taryf Celnych i Handlu 1994, zamieszczonego w załączniku 1A 
     do Porozumienia ustanawiającego Światową Organizację Handlu, podpisanego
     w dniu 15 kwietnia 1994 r. w Marakeszu (Dz.U. z 1995 r. Nr 
     98, poz. 483), zwanego dalej "Porozumieniem", w stosunku do których 
     Polska zastrzegła sobie możliwość stosowania opłaty celnej dodatkowej 
     (SSG),
   2) wielkości progowej - rozumie się przez to ustaloną ilość towaru rolnego 
     przywożonego na polski obszar celny w danym roku kalendarzowym, w 
     ramach której nie można nakładać opłaty celnej dodatkowej,
   3) cenie progu - rozumie się przez to średnią cenę jednostkową danego 
     towaru rolnego lub też odpowiednią cenę uwzględniającą jakość produktu
     i stopień jego przetworzenia, ustaloną zgodnie z regułami Porozumienia,
     poniżej której przywóz towaru rolnego może być obciążony 
     opłatą celną dodatkową,
   4) opłacie celnej dodatkowej - rozumie się przez to opłatę ustalaną zgodnie
     z niniejszą ustawą, pobieraną od przywożonych na polski obszar celny
     towarów rolnych, niezależnie od kwoty należnego cła naliczanego 
     zgodnie z przepisami prawa celnego oraz innych opłat pobieranych od 
     przywożonych towarów rolnych,
   5) jednostkowej cenie importowej - rozumie się przez to cenę liczoną w 
     walucie polskiej, zapłaconą lub należną za towar rolny przywożony na 
     polski obszar celny, skorygowaną o koszty transportu i ubezpieczenia 
     do granicy państwa lub portu polskiego,
   6) stawce celnej stosowanej - rozumie się przez to najmniejszą wielkość 
     spośród ustanowionej dla danego towaru rolnego oznaczonego kodem 
     Taryfy celnej, określonej odrębnie: stawki celnej konwencyjnej (podstawowej),
     stawki celnej autonomicznej lub w stosunku do której ustanowiono
     zawieszenie do określonego poziomu.
   
                                Art. 3.
 1. Na towary rolne dopuszczone do wolnego obrotu mogą być nałożone opłaty
   celne dodatkowe, jeżeli:
   1) ilość towaru rolnego, wprowadzanego na polski obszar celny i zgłaszanego
     organom celnym w celu dopuszczenia do wolnego obrotu, przekroczy
     w roku kalendarzowym wielkość progową, albo
   2) jednostkowa ceny importowa towaru rolnego, wprowadzanego na polski 
     obszar celny i zgłaszanego organom celnym w celu dopuszczenia do wolnego
     obrotu, jest niższa od ceny progu.
 2. Opłaty celnej dodatkowej nie pobiera się od towarów rolnych wprowadzanych
   na polski obszar celny, zwolnionych od cła na podstawie odrębnych 
   przepisów.
 
                                Art. 4.
 1. Minister Współpracy Gospodarczej z Zagranicą, na wniosek Ministra Rolnictwa
   i Gospodarki Żywnościowej, w przypadku określonym w art. 3 ust. 
   1 pkt 1, w drodze rozporządzenia, ustanawia opłatę celną dodatkową na 
   towary rolne przywożone na polski obszar celny, określając:
   1) wysokość opłaty celnej dodatkowej,
   2) kod i nazwę towaru rolnego objętego opłatą celną dodatkową, zgodnie 
     z kodami Taryfy celnej.
 2. Minister Współpracy Gospodarczej z Zagranicą, na wniosek Ministra Rolnictwa
   i Gospodarki Żywnościowej, w przypadku określonym w art. 3 ust. 
   1 pkt 2, w drodze rozporządzenia, ustanawia obowiązek pobierania opłaty 
   celnej dodatkowej od towarów rolnych przywożonych na polski obszar celny,
   określając kod i nazwę towaru rolnego objętego opłatą celną dodatkową,
   zgodnie z kodami Taryfy celnej.
 3. Rozporządzenia, o których mowa w ust. 1 i 2, wchodzą w życie nie wcześniej
   niż po upływie 14 dni od dnia ogłoszenia.
 4. Opłata celna dodatkowa może być stosowana tylko do końca roku kalendarzowego,
   w którym została ustanowiona.
 5. Opłaty celnej dodatkowej nie pobiera się od towarów rolnych wprowadzanych
   na polski obszar celny w ramach koncesji dostępu do rynku polskiego,
   udzielonych zgodnie z zasadami Porozumienia.
 
                                Art. 5.
 1. Opłata celna dodatkowa nakładana w przypadku określonym w art. 3 ust. 
   1 pkt 1 nie może przekroczyć jednej trzeciej poziomu stawki celnej stosowanej.
 2. Podstawą naliczania opłaty celnej dodatkowej, nakładanej zgodnie z art. 3 
   ust. 1 pkt 1, jest wartość celna towaru rolnego.
 3. Opłata celna dodatkowa ustanowiona w przypadku określonym w art. 3 
   ust. 1 pkt 2 jest nakładana zgodnie z następującymi zasadami:
   1) jeżeli różnica między jednostkową ceną importową a ceną progu wynosi 
     nie więcej niż 10% ceny progu, opłata celna dodatkowa nie jest nakładana,
   2) jeżeli różnica między jednostkową ceną importową a ceną progu jest 
     większa niż 10%, lecz nie większa niż 40% ceny progu, opłata celna 
     dodatkowa wynosi 30% kwoty, o którą ta różnica przewyższa 10% ceny 
     progu,
   3) jeżeli różnica między jednostkową ceną importową a ceną progu jest 
     większa niż 40%, lecz nie większa niż 60% ceny progu, opłata celna 
     dodatkowa stanowi sumę 50% kwoty, o którą ta różnica przewyższa 
     40% ceny progu i opłaty celnej dodatkowej nakładanej zgodnie z pkt 2,
   4) jeżeli różnica między jednostkową ceną importową a ceną progu jest 
     większa niż 60%, lecz nie większa niż 75% ceny progu, opłata celna 
     dodatkowa stanowi sumę 70% kwoty, o którą ta różnica przewyższa 
     60% ceny progu i opłaty celnej dodatkowej nakładanej zgodnie z pkt 2 
     i 3,
   5) jeżeli różnica między jednostkową ceną importową a ceną progu jest 
     większa niż 75% ceny progu, opłata celna dodatkowa stanowi sumę 
     90% kwoty, o którą ta różnica przewyższa 75% ceny progu i opłaty celnej
     dodatkowej nakładanej zgodnie z pkt 2, 3 i 4.
   
                                Art. 6.
 1. Rada Ministrów, w drodze rozporządzenia, określi szczegółowy sposób 
   ustalania:
   1) wielkości progowej,
   2) ceny progu.
 2. Wobec przywozu towarów rolnych pochodzących z krajów, w stosunku do 
   których Rzeczpospolita Polska jest stroną porozumień o wolnym handlu, 
   Rada Ministrów może, w drodze rozporządzenia, określić odrębny sposób 
   lub wyłączenie stosowania opłaty celnej dodatkowej.
 3. Minister Rolnictwa i Gospodarki Żywnościowej, nie później niż w terminie 
   60 dni przed dniem ustanowienia opłaty celnej dodatkowej na dany towar 
   rolny przywożony na polski obszar celny, określa w drodze rozporządzenia:
   1) wielkości progowe,
   2) ceny progu,
   dla towarów rolnych, o których mowa w art. 1 ust. 2.
   
                                Art. 7.
 1. Opłata celna dodatkowa nie jest pobierana od towarów rolnych wprowadzanych
   na polski obszar celny, zgodnie z zawartym kontraktem, jeżeli ich 
   wysyłka, na podstawie tego kontraktu, nastąpiła przed dniem wejścia w życie
   rozporządzeń, o których mowa w art. 4 ust. 1 i 2.
 2. Minister Współpracy Gospodarczej z Zagranicą, w drodze rozporządzenia, 
   może określić sposób dokumentowania wysyłki, o której mowa w ust. 1.
 
                                Art. 8.
Opłatę celną dodatkową wymierzają i pobierają od podmiotów dokonujących 
wprowadzenia towarów rolnych na polski obszar celny organy celne, niezależnie
od cła i podatku, określonych odrębnie.
                                Art. 9.
 1. W zakresie wymierzania, poboru oraz zwrotu opłaty celnej dodatkowej 
   stosuje się przepisy dotyczące rozliczeń z tytułu cła.
 2. Jeżeli przyjmuje się zabezpieczenie majątkowe należności celnych, w tym 
   samym trybie powinny być zabezpieczone należności z tytułu opłaty celnej 
   dodatkowej, w wysokości wynikającej z przepisów niniejszej ustawy.
 
                                Art. 10.
Postępowania wszczęte i nie zakończone przed dniem wejścia w życie niniejszej
ustawy podlegają rozpatrzeniu według ustawy, o której mowa w art. 11.
                                Art. 11.
Ustawy z dnia 4 lutego 1994 r. o opłacie wyrównawczej od niektórych towarów 
rolnych i spożywczych przywożonych z zagranicy (Dz.U. Nr 43, poz. 160) nie 
stosuje się wobec państw - Członków Światowej Organizacji Handlu oraz 
państw nie będących Członkami Światowej Organizacji Handlu, którym Polska 
udzieliła klauzuli najwyższego uprzywilejowania.
                                Art. 12.
Ustawa wchodzi w życie z dniem ogłoszenia.
