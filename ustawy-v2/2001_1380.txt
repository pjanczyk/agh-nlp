



Dz.U. z 2001 r. Nr 126, poz. 1380
                                       
                                       
                                       
                                       
                                    USTAWA
                            z dnia 27 lipca 2001 r.
                                       
                             o wyrobach medycznych
                                       
                                  Rozdział 1
                                Przepisy ogólne
                                       
                                    Art. 1.
Ustawa reguluje:
   1) wymagania zasadnicze, klasyfikację, ocenę zgodności i badania kliniczne
     wyrobów medycznych,
   2) wprowadzanie wyrobów medycznych do obrotu i do używania,
   3) nadzór nad wytwarzaniem, wprowadzaniem do obrotu i do używania wyrobów
     medycznych.
   
                                    Art. 2.
1. Ustawy nie stosuje się do:
   1) produktów leczniczych,
   2) kosmetyków,
   3) sprzętu ochrony osobistej,
   4) implantów tkanek i komórek pochodzenia ludzkiego, jak również do wyrobów
     zawierających takie tkanki lub komórki bądź otrzymanych z tkanek lub
     komórek poza wyrobami zawierającymi substancje pochodzące z krwi ludzkiej
     lub plazmy,
   5) implantów tkanek i komórek pochodzenia zwierzęcego, chyba że w wyrobie
     stosuje się tkanki lub komórki uznane za niezdolne do życia lub niezdolne
     do życia  produkty z nich pozyskane.
2. Do wytwarzania, wprowadzania do obrotu i do używania wyrobów medycznych:
   1) zawierających produkty lecznicze - stosuje się odpowiednio przepisy o
     produktach leczniczych,
   2) będących źródłem promieniowania jonizującego - stosuje się odpowiednio
     przepisy prawa atomowego i o ochronie radiologicznej,
   3) zawierających zbiorniki ciśnieniowe - stosuje się odpowiednio przepisy o
     zbiornikach ciśnieniowych,
   4) spełniających funkcje pomiarowe lub będących wzorcami kalibracyjnymi lub
     materiałami odniesienia - stosuje się odpowiednio przepisy o miarach.
                                       
                                    Art. 3.
Ilekroć w ustawie jest mowa o:
   1) autoryzowanym przedstawicielu - należy przez to rozumieć osobę fizyczną
     zamieszkałą na terytorium Rzeczypospolitej Polskiej lub osobę prawną,
     mającą siedzibę na terytorium Rzeczypospolitej Polskiej działającą na
     podstawie upoważnienia zagranicznego wytwórcy, która w imieniu tego
     wytwórcy dokonuje czynności związanych z uzyskaniem wpisu do rejestru lub
     oceną zgodności wyrobu medycznego,
   2) deklaracji zgodności - należy przez to rozumieć oświadczenie wytwórcy
     albo autoryzowanego przedstawiciela składane po przeprowadzeniu
     postępowania określonego w ustawie, stwierdzające, że należycie
     zidentyfikowany wyrób medyczny albo proces jego wytwarzania jest zgodny z
     wymaganiami zasadniczymi,
   3) incydencie medycznym - należy przez to rozumieć:
     a) uszkodzenie lub pogorszenie się parametrów lub działania wyrobów
       medycznych wprowadzanych do obrotu lub do używania, które doprowadziły
       lub mogły doprowadzić do poważnego pogorszenia zdrowia lub śmierci
       pacjenta, użytkownika, lub
     b) niezgodności w oznakowaniu lub instrukcjach używania, które
       doprowadziły lub mogły doprowadzić do poważnego pogorszenia zdrowia lub
       śmierci pacjenta, użytkownika, lub
     c) powtarzające się usterki i awarie dotyczące niezgodności, o których
       mowa w lit. a) i b), powodujące wycofywanie z obrotu wyrobów medycznych
       tego samego typu,
   4) przewidzianym zastosowaniu - należy przez to rozumieć przeznaczenie
     wyrobu medycznego według danych dostarczanych przez wytwórcę w
     oznakowaniach, instrukcjach używania, dokumentacjach technicznych lub
     materiałach promocyjnych,
   5) wprowadzeniu do obrotu-należy przez to rozumieć przekazanie, nieodpłatnie
     albo za opłatą, po raz pierwszy wyrobu medycznego nowego lub odtworzonego,
     innego niż wyrób medyczny przeznaczony do badań klinicznych, przez
     wytwórcę, dostawcę lub autoryzowanego przedstawiciela, w celu używania lub
     dystrybucji,  zgodnie z przewidzianym zastosowaniem,
   6) wprowadzeniu do używania - należy przez to rozumieć pierwsze
     udostępnienie użytkownikowi wyrobu medycznego w celu użycia zgodnie z
     przewidzianym zastosowaniem,
   7) wymaganiach zasadniczych - należy przez to rozumieć zestaw wymagań,
     których spełnienie jest obligatoryjne, odnoszących się głównie do
     zagadnień bezpieczeństwa wyrobów, zapewniających harmonizację techniczną
     według prawa wspólnotowego,
   8) wyrobie medycznym - należy przez to rozumieć wszelkie narzędzia,
     przyrządy, aparaty, sprzęt, materiały i inne artykuły stosowane
     samodzielnie lub w połączeniu z niezbędnym wyposażeniem i oprogramowaniem,
     przeznaczone przez wytwórców do stosowania u ludzi w celu:
     a) diagnozowania, zapobiegania, monitorowania, leczenia lub łagodzenia
       przebiegu chorób,
     b) diagnozowania, monitorowania, leczenia, łagodzenia skutków urazów lub
       upośledzeń,
     c) prowadzenia badań, korygowania budowy anatomicznej lub procesów
       fizjologicznych,
     d) regulacji poczęć,
    jeżeli nie osiągają swojego zasadniczego zamierzonego działania środkami
     farmakologicznymi, immunologicznymi lub metabolicznymi, lecz mogą być
     przez nie wspomagane,
   9) wyrobie medycznym do diagnostyki in vitro - należy przez to rozumieć
     wyrób medyczny będący odczynnikiem, produktem odczynników, wzorcem
     odniesienia, materiałem kontrolnym, zestawem, przyrządem, sprzętem lub
     systemem stosowanym samodzielnie lub w połączeniu, przeznaczonym przez
     wytwórcę do stosowania in vitro, w celu badania próbek pobranych z
     organizmu ludzkiego, włączając próbki krwi i tkanek, dla dostarczenia
     informacji:
     a) o stanie fizjologicznym lub patologicznym  lub
     b) odnoszących się do wad wrodzonych, lub
     c) wskazujących na bezpieczeństwo i zgodność potencjalnego dawcy i
       biorcy, lub
     d) umożliwiających nadzorowanie działań terapeutycznych;
    do wyrobów medycznych do diagnostyki in vitro zalicza się także pojemniki
     na próbki,
  10) wyrobie medycznym do diagnostyki in vitro przeznaczonym do oceny
     działania - należy przez to rozumieć wyrób medyczny do diagnostyki in
     vitro przeznaczony do oceny jednego lub wielu parametrów użytkowych wyrobu
     w laboratoriach analiz medycznych lub w odpowiednich jednostkach poza
     przedsiębiorstwem wytwórcy, w celu oceny działania wyrobu medycznego,
  11) wyrobie medycznym implantowanym - należy przez to rozumieć wyrób
     medyczny przeznaczony przez wytwórcę do chirurgicznego wprowadzania do
     ciała ludzkiego, w tym do zastąpienia powierzchni nabłonka lub powierzchni
     gałki ocznej, oraz wyrób medyczny częściowo wprowadzany do ludzkiego ciała
     drogą zabiegu chirurgicznego i przeznaczony do pozostawania w nim,
  12) wyrobie medycznym inwazyjnym - należy przez to rozumieć wyrób medyczny
     przeznaczony przez wytwórcę do wprowadzania do ludzkiego ciała przez
     otwory ciała lub przez powierzchnię ciała,
  13) wyrobie medycznym przeznaczonym do badań klinicznych - należy przez to
     rozumieć wyrób medyczny przeznaczony przez wytwórcę do zastosowania przez
     lekarza, w celu oceny zgodności z przypisanymi przez wytwórcę parametrami
     i funkcjami i z wymaganiami zasadniczymi oraz ustalenia i oceny
     niepożądanych skutków ubocznych występujących w normalnych warunkach
     używania,
  14) wyrobie medycznym wykonywanym na zamówienie - należy przez to rozumieć
     wyrób medyczny wykonywany zgodnie z  pisemną instrukcją wskazującą
     właściwości i zastosowanie wyrobu, sporządzoną przez lekarza lub inne
     osoby, posiadających odpowiednie kwalifikacje i na ich odpowiedzialność,
     do używania przez określonego pacjenta; wyrobem medycznym wykonywanym na
     zamówienie nie jest wyrób medyczny wykonywany metodami produkcji seryjnej,
     wymagający odpowiedniego przystosowania do specyficznych potrzeb lekarza
     lub innego użytkownika,
  15) wytwórcy - należy przez to rozumieć przedsiębiorcę, w rozumieniu ustawy
     z dnia 19 listopada 1999 r. Prawo działalności gospodarczej (Dz.U. Nr 101,
     poz. 1178, z 2000 r. Nr 86, poz. 958 i Nr 114, poz. 1193 oraz z 2001 r. Nr
     49, poz. 509 i Nr 67, poz. 679), odpowiedzialnego za zaprojektowanie,
     wykonanie, opakowanie i oznakowanie wyrobu medycznego wprowadzanego do
     obrotu albo za dokonanie remontu odtworzeniowego, sterylizację lub
     kompletowanie wyrobów medycznych w celu przewidzianego zastosowania i
     wprowadzenia do obrotu pod nazwą własną,
  16) znakowaniu znakiem zgodności - należy przez to rozumieć znakowanie w
     oparciu o deklarację zgodności wystawioną przez wytwórcę, a przy
     współudziale jednostki notyfikowanej dla wyrobu medycznego klasy I,
     mającego funkcję pomiarową lub będącego sterylnym wyrobem medycznym, klasy
     IIa, IIb i III lub wyrobu medycznego do diagnostyki in vitro.
                                       
                                  Rozdział 2
            Wprowadzanie wyrobów medycznych do obrotu i do używania
                                       
                                    Art. 4.
1. Do obrotu i do używania mogą być wprowadzane wyroby medyczne spełniające
  wymagania określone w art. 5 i art. 12.
2. Wyroby medyczne wprowadzone do obrotu i do używania muszą być  prawidłowo
  zainstalowane, obsługiwane, konserwowane i używane, zgodnie z przewidzianym
  zastosowaniem.
3. Użytkownicy wyrobów medycznych są obowiązani do zachowania należytej
  staranności w zakresie doboru, instalowania, uruchamiania oraz
  przeprowadzania przeglądów i konserwacji tych wyrobów, a w szczególności są
  obowiązani przestrzegać instrukcji używania dołączonej przez dostawców.
4. Minister właściwy do spraw zdrowia może określić, w drodze rozporządzenia,
  warunki używania wyrobów medycznych, w tym wymagania odnoszące się do
  kwalifikacji użytkowników, w szczególności biorąc pod uwagę przewidziane
  zastosowanie wyrobów i związanych z ich używaniem poziomy ryzyka.
                                       
                                    Art. 5.
1. Do obrotu i do używania mogą być wprowadzane, z zastrzeżeniem ust. 2 i ust.
  3, wyroby medyczne:
   1) dla których wystawiono deklarację zgodności lub
   2) oznaczone znakiem zgodności, lub
   3) znakiem zgodności CE.
2. Znakiem zgodności albo znakiem zgodności CE nie są oznaczane wyroby
  medyczne wykonane na zamówienie, przeznaczone do badań klinicznych albo do
  diagnostyki in vitro w celu przeprowadzania oceny ich działania. Dla wyrobów
  takich wytwórca wystawia oświadczenie o ich zgodności z wymaganiami
  zasadniczymi.
3. Do obrotu i do używania mogą być wprowadzane także wyroby posiadające
  świadectwo rejestracji, świadectwo dopuszczenia do obrotu, świadectwo
  jakości, świadectwo dopuszczenia do stosowania lub pozytywną opinię o wyrobie
  medycznym.
4. Minister właściwy do spraw zdrowia określi, w drodze rozporządzenia,
  podmioty uprawnione do wydawania dokumentów, o których mowa w ust. 3.
                                       
                                    Art. 6.
1. Znak zgodności umieszczany jest w widocznej, czytelnej i nieusuwalnej
  formie na wyrobie medycznym lub na jego sterylnym opakowaniu, o ile jest to
  możliwe, a także na instrukcji używania. Znak zgodności umieszcza się również
  na opakowaniach, w których wyroby medyczne są sprzedawane, jeżeli jest to
  możliwe.
2. Wraz ze znakiem zgodności umieszczany jest numer identyfikacyjny jednostki
  notyfikowanej, o ile przy jej udziale przeprowadzono ocenę zgodności wyrobu
  medycznego.
3. Zabronione jest umieszczanie na wyrobie medycznym, jego opakowaniu oraz
  instrukcji używania oznaczeń lub napisów, które mogłyby wprowadzić w błąd co
  do znaczenia znaku zgodności lub znaku zgodności CE, a także numeru
  identyfikacyjnego jednostki notyfikowanej.
                                       
                                    Art. 7.
1. Wytwórca łączący różne wyroby medyczne lub dokonujący sterylizacji różnych
  wyrobów medycznych, oznaczonych znakiem zgodności, w celu wprowadzenia ich do
  obrotu jako systemu lub zestawu zabiegowego, w miejsce wystawienia deklaracji
  zgodności i nadania znaku zgodności sporządza oświadczenie, w którym
  potwierdza:
   1) wzajemną zgodność poszczególnych wyrobów stosownie do ich instrukcji
     używania oraz stwierdza, że dokonane przez niego czynności są zgodne z
     tymi instrukcjami,
   2) że wszystkie dokonane przez niego czynności podlegają odpowiednim metodom
     kontroli i badań,
   3) że zestaw opakowano i dołączono odpowiednie instrukcje jego używania, do
     których włączono instrukcje ich wytwórców.
2. Oświadczenie, o którym mowa w ust. 1, wytwórca jest zobowiązany zachować
  przez 5 lat od dnia jego sporządzenia.
3. Prezes Urzędu Rejestracji Produktów Leczniczych, Wyrobów Medycznych i
  Produktów Biobójczych, zwany dalej "Prezesem Urzędu" ma prawo do wglądu i
  wykorzystania oświadczenia, o którym mowa w ust. 2.
4. W przypadkach gdy określone w ust.1 warunki nie są spełnione, system lub
  zestaw zabiegowy jest traktowany jako wyrób medyczny podlegający ocenie
  zgodności.
                                       
                                    Art. 8.
1. Prezes Urzędu może dopuścić w wyjątkowych przypadkach, w drodze decyzji,
  bez konieczności spełnienia wymagań, o których mowa w art. 5, pojedyncze
  egzemplarze wyrobów medycznych sprowadzanych z zagranicy, jeżeli ich
  zastosowanie jest niezbędne dla ratowania życia lub zdrowia pacjenta, pod
  warunkiem że dany wyrób medyczny jest dopuszczony do obrotu w kraju, z
  którego jest sprowadzany.
2. Podstawą sprowadzenia wyrobu medycznego, o którym mowa w ust. 1, jest
  zapotrzebowanie szpitala lub lekarza prowadzącego leczenie poza szpitalem.
                                       
                                    Art. 9.
Wyroby medyczne niespełniające wymagań, o których mowa w art. 5 i art. 12,
mogą być wystawiane, w szczególności na targach, wystawach i pokazach, pod
warunkiem umieszczenia oznakowania, wyraźnie wskazującego, że dany wyrób nie
może być wprowadzany do obrotu i do używania przed przeprowadzeniem oceny
zgodności.
                                       
                                   Art. 10.
1. Obrót  wyrobami medycznymi może być prowadzony przez hurtownie
  farmaceutyczne, apteki i placówki obrotu pozaaptecznego,
2. Minister właściwy do spraw zdrowia określa, w drodze rozporządzenia,
  wykazy  wyrobów medycznych, których obrót może być prowadzony przez hurtownie
  farmaceutyczne, apteki i placówki obrotu pozaaptecznego, uwzględniając
  rodzaje wyrobów medycznych i ich przeznaczenie.
                                       
                                   Art. 11.
Minister właściwy do spraw zdrowia, w porozumieniu z ministrem właściwym do
spraw rolnictwa, może określić, w drodze rozporządzenia, szczególne warunki
wprowadzania do obrotu i do używania wyrobów medycznych przeznaczonych do
stosowania w weterynarii, uwzględniając odmienne oceny ryzyka.
                                       
                                  Rozdział 3
                    Wymagania zasadnicze wyrobów medycznych
                                       
                                   Art. 12.
1. Wyroby medyczne wprowadzane do obrotu i do używania muszą spełniać
  wymagania zasadnicze.
2. Minister właściwy do spraw zdrowia określi, w drodze rozporządzenia,
  wymagania zasadnicze dla wyrobów medycznych, o których mowa w ust. 1,
  uwzględniając wymagania prawa wspólnotowego, w szczególności w zakresie
  projektowania, wytwarzania, opakowania i oznakowania tych wyrobów.
                                       
                                   Art. 13.
Przyjmuje się domniemanie zgodności wyrobów medycznych z wymaganiami
zasadniczymi, jeżeli stwierdzono ich zgodność z Polskimi Normami
zharmonizowanymi, Normami Europejskimi zharmonizowanymi lub z monografiami
Farmakopei Europejskiej, odnoszącymi się do tych wyrobów i systemów zarządzania
jakością zastosowanych przy ich projektowaniu, produkcji, instalowaniu i
serwisie.
                                       
                                  Rozdział 4
     Klasyfikacja wyrobów medycznych i ocena zgodności wyrobów medycznych
                          z wymaganiami zasadniczymi
                                       
                                   Art. 14.
1. Wyroby medyczne podlegają klasyfikacji na klasy I, IIa, IIb i III, w
  zależności od potencjalnego ryzyka związanego z oddziaływaniem na organizm
  ludzki, z zastrzeżeniem ust.2.
2. Wyroby medyczne do diagnostyki in vitro o potencjalnie dużym ryzyku
  podlegają klasyfikacji według listy A i B, w zależności od rodzaju i
  przewidzianego zastosowania. Pozostałych wyrobów do diagnostyki in vitro nie
  klasyfikuje się.
3. Minister właściwy do spraw zdrowia określi, w drodze rozporządzenia,
  kryteria klasyfikacji wyrobów medycznych, uwzględniając ust.1 i ust. 2 oraz
  wymagania prawa wspólnotowego.
                                       
                                   Art. 15.
Klasyfikację wyrobów medycznych, o której mowa w art. 14, przeprowadza
wytwórca. W przypadku niezgodności pomiędzy wytwórcą a jednostką notyfikowaną,
co do zakwalifikowania wyrobu medycznego, decyzję podejmuje organ notyfikujący
tą jednostkę.
                                       
                                   Art. 16.
1. Ocenę zgodności  wyrobu medycznego z wymaganiami zasadniczymi przeprowadza
  wytwórca, a w przypadku wyrobu medycznego klasy I mającego funkcję pomiarową
  lub będącego urządzeniem pomiarowym lub sterylnym wyrobem medycznym oraz w
  przypadku wyrobu medycznego klasy IIa, IIb i III lub wyrobu medycznego do
  diagnostyki in vitro zakwalifikowanego do listy A lub B, lub przeznaczonego
  do samodzielnego testowania - wytwórca przy współudziale jednostki
  notyfikowanej, z zastrzeżeniem ust.3 pkt 1.
2. Ocena zgodności uwzględnia klasyfikację wyrobu medycznego oraz powinna
  uwzględniać ocenę kliniczną.
3. Minister właściwy do spraw zdrowia określi, w drodze rozporządzenia,
  sposób oceny zgodności wyrobów medycznych z wymaganiami zasadniczymi,
  uwzględniając w szczególności:
   1) wyroby medyczne, których ocenę zgodności przeprowadza się  bez udziału
     jednostki notyfikowanej,
   2) wystawienie deklaracji zgodności przez wytwórcę, który ma pełny system
     zapewnienia jakości,
   3) wystawienie deklaracji zgodności przez wytwórcę, który ma system
     zapewnienia jakości produkcji wyrobów medycznych,
   4) ocenę typu wyrobu medycznego,
   5) weryfikację wyrobu medycznego,
   6) oświadczenie dotyczące wyrobów medycznych specjalnego przeznaczenia.
4. Minister właściwy do spraw zdrowia publikuje raz w roku listę  jednostek
  przez siebie notyfikowanych wraz z ich numerami identyfikacyjnymi w Dzienniku
  Urzędowym Rzeczypospolitej Polskiej "Monitor Polski".
                                       
                                   Art. 17.
W przypadku gdy ocena zgodności wymaga udziału jednostki notyfikowanej,
wytwórca zawiera umowę z jednostką notyfikowaną właściwą ze względu na zakres
notyfikacji.
                                       
                                   Art. 18.
1. Certyfikaty jednostek notyfikowanych wydawane są na okres nie dłuższy niż 5
  lat, po zakończeniu postępowania z zakresu oceny zgodności wyrobów medycznych
  z wymaganiami zasadniczymi, prowadzonego na podstawie umowy, o której mowa w
  art.17.
2. Jeżeli jednostka notyfikowana, w związku z  prowadzonym  postępowaniem, o
  którym mowa w ust.1, stwierdzi niedające się usunąć nieprawidłowości,
  informuje o tym Prezesa Urzędu.
3. Jednostka notyfikowana informuje Prezesa Urzędu o wszystkich zawieszonych i
  cofniętych certyfikatach oraz, na wniosek Prezesa Urzędu lub jednostki
  notyfikowanej, o wydanych certyfikatach i przypadkach odmowy wydania
  certyfikatu.
4. Jednostka notyfikowana, na wniosek innych jednostek notyfikowanych,
  udostępnia im dodatkowe informacje mające związek z zawieszeniem, cofnięciem,
  wydaniem lub odmową wydania certyfikatu.
                                       
                                   Art. 19.
1. Dokumentacja oceny zgodności wyrobów medycznych z  wymaganiami zasadniczymi
  przechowywana jest przez okres 5 lat od dnia zakończenia produkcji, lecz nie
  krócej niż do upływu daty ważności lub przewidzianego przez wytwórcę czasu
  życia wyrobu.
2. Prezes Urzędu ma prawo do wglądu i wykorzystania dokumentacji, o której
  mowa w ust. 1.
                                       
                                   Art. 20.
1. Jednostki notyfikowane mogą żądać udostępnienia przez wytwórców lub ich
  autoryzowanych przedstawicieli dokumentacji technicznej i informacji
  koniecznych do dokonania czynności objętych prowadzonym postępowaniem z
  zakresu oceny zgodności wyrobu medycznego z  wymaganiami zasadniczymi.
2. Jednostki notyfikowane oraz inne podmioty uczestniczące w ocenie zgodności
  wyrobów medycznych są obowiązane do ochrony, otrzymanych w toku prowadzonych
  w tym zakresie postępowań, informacji stanowiących tajemnicę służbową w
  rozumieniu przepisów o ochronie informacji niejawnych oraz informacji
  stanowiących tajemnicę przedsiębiorstw, w rozumieniu przepisów o zwalczaniu
  nieuczciwej konkurencji.
                                       
                                  Rozdział 5
                     Badania kliniczne wyrobów medycznych
                                       
                                   Art. 21.
1. Badania kliniczne wyrobów medycznych przeprowadza się w celu wydania oceny
  klinicznej, jeżeli istniejąca literatura naukowa i opinie o wyrobach
  medycznych podobnych nie stanowią wystarczających podstaw do sformułowania
  takiej oceny.
2. Badania kliniczne wyrobów medycznych przeprowadza się, jeżeli są niezbędne
  dla oceny przydatności klinicznej wyrobu medycznego lub oceny, czy ryzyko
  związane ze stosowaniem wyrobu medycznego nie jest nadmierne w porównaniu z
  korzyściami dla pacjenta.
                                       
                                   Art. 22.
1. Wytwórca wyrobu medycznego przeznaczonego do badań klinicznych
        przeprowadza postępowanie w sprawie oceny klinicznej wyrobu medycznego.
2. Badania klinicznie wyrobów medycznych przeprowadzają jednostki spełniające
  wymagania organizacyjne oraz w zakresie wyposażenia i kwalifikacji personelu.
3. Minister właściwy do spraw zdrowia określi, w drodze rozporządzenia,
  wymagania, jakie powinny spełniać jednostki prowadzące badania kliniczne, i
  sposób przeprowadzania oceny klinicznej wyrobów medycznych, uwzględniając w
  szczególności wymagania bezpieczeństwa dla ludzkiego życia i zdrowia podczas
  prowadzenia badań.
                                       
                                   Art. 23.
Badania kliniczne wyrobów medycznych prowadzone są na podstawie umów
zawieranych przez wytwórców lub ich autoryzowanych przedstawicieli z
jednostkami prowadzącymi badania kliniczne.
                                       
                                   Art. 24.
1. Warunkiem rozpoczęcia badań klinicznych z udziałem wyrobu medycznego jest
  uzyskanie pozwolenia Prezesa Urzędu.
2. Prezes Urzędu wydając pozwolenie na rozpoczęcie badań klinicznych
  uwzględnia skutki tych badań dla zdrowia publicznego.
3. Prezes Urzędu wydaje pozwolenie na rozpoczęcie badań klinicznych na
  podstawie wniosku wytwórcy lub autoryzowanego przedstawiciela, złożonego wraz
  z programem badań klinicznych.
4. Jeżeli badanie kliniczne wiąże się z przeprowadzeniem eksperymentu
  medycznego, wytwórca lub autoryzowany przedstawiciel jest obowiązany dołączyć
  do wniosku, o którym mowa w ust. 3, opinię niezależnej komisji bioetycznej, o
  której mowa w ustawie z dnia 5 grudnia 1996 r. o zawodzie lekarza (Dz.U. z
  1997 r. Nr 28, poz.152 i Nr 88, poz.554, z 1998 r. Nr 106, poz. 668 i Nr 162,
  poz.1115, z 1999 r. Nr 60,  poz.636 i Nr 64, poz.729 oraz z 2000 r. Nr 12,
  poz.136, Nr 60, poz. 698, Nr 94, poz. 1037 i Nr 120, poz. 1268).
5. Pozwolenie na rozpoczęcie badań klinicznych wyrobu medycznego, którego
  działanie opiera się na nowych zjawiskach fizycznych lub chemicznych, wydaje
  się  po zasięgnięciu  opinii Komisji do Spraw Wyrobów Medycznych.
6. W przypadku wyrobów medycznych zaliczanych do klasy III oraz wyrobów
  medycznych implantowanych i inwazyjnych, których czas ciągłego użycia
  przekracza 30 dni, należących do klas IIa lub IIb, brak odmowy wydania
  pozwolenia na rozpoczęcie badań klinicznych w ciągu 60 dni od dnia złożenia
  wniosku o pozwolenie na rozpoczęcie badań klinicznych jest równoznaczny z
  udzieleniem pozwolenia.
7. W przypadku wyrobów medycznych innych niż wymienione w ust.5 i ust. 6, brak
  odmowy wydania pozwolenia na  rozpoczęcie badań klinicznych w ciągu 14 dni od
  dnia złożenia wniosku o pozwolenie na rozpoczęcie tych badań jest
  równoznaczny z udzieleniem pozwolenia.
8. Prezes Urzędu cofa pozwolenie na rozpoczęcie badań klinicznych w
  szczególności w  przypadku przerwania przez lekarza prowadzenia eksperymentu
  medycznego.
9. Wydanie pozwolenia na rozpoczęcie badań klinicznych, odmowa jego wydania i
  cofnięcie następuje, w drodze decyzji.
                                       
                                   Art. 25.
1. Przedmiotem badań klinicznych wyrobu medycznego jest wszechstronna analiza
  jego oddziaływania na ludzki organizm i ludzką psychikę podczas obsługi i
  używania w normalnych warunkach, w tym ustalenie niepożądanych skutków
  ubocznych, oraz ocena, czy stanowią one zagrożenie ze względu na ich
  przewidziane zastosowanie.  Za prowadzenie badań klinicznych odpowiedzialny
  jest lekarz lub inne osoby posiadające odpowiednie kwalifikacje.
2. Osoba odpowiedzialna, o której mowa w ust.1, sporządza pisemne sprawozdanie
  zawierające krytyczną ocenę wszystkich danych zebranych podczas badań
  klinicznych i potwierdza je swoim podpisem, z podaniem daty.
                                       
                                  Rozdział 6
        Rejestr Wytwórców i Wyrobów Medycznych oraz Rejestr Incydentów
                                  Medycznych
                                       
                                   Art. 26.
1. Wyroby medyczne podlegają obowiązkowi wpisu do Rejestru Wytwórców i Wyrobów
  Medycznych, z zastrzeżeniem ust. 2.
2.  Wpisowi do rejestru, o którym mowa w ust.1, nie podlegają wyroby medyczne
  specjalnego przeznaczenia, to jest:
   1) wyroby medyczne przeznaczone do badań klinicznych, wprowadzane do
     używania zgodnie z przepisami dotyczącymi oceny klinicznej wyrobów
     medycznych, i wyroby do diagnostyki in vitro przeznaczone do oceny
     działania,
   2) wyroby medyczne wykonane na zamówienie.
3. Wytwórca zobowiązany jest do niezwłocznego zgłoszenia wyrobu medycznego,
  wprowadzanego do obrotu na terenie Rzeczypospolitej Polskiej, do Rejestru
  Wytwórców i Wyrobów Medycznych.
                                       
                                   Art. 27.
1. Rejestr Incydentów Medycznych obejmuje incydenty medyczne związane z
  wyrobami medycznymi.
2. Podmioty udzielające świadczeń zdrowotnych na podstawie odrębnych przepisów
  mają obowiązek zgłosić niezwłocznie incydent medyczny, który miał u nich
  miejsce, do Rejestru Incydentów Medycznych.
3. W przypadku zgłoszenia incydentu  Prezes Urzędu informuje o tym fakcie
  wytwórcę lub autoryzowanego przedstawiciela.
4. Minister właściwy do spraw zdrowia określi, w drodze rozporządzenia,
  szczegółowe zasady i tryb zgłaszania incydentów, wstrzymywania i wycofywania
  z obrotu wyrobów medycznych.
                                       
                                   Art. 28.
1. Rejestr Wytwórców i Wyrobów Medycznych i  Rejestr Incydentów Medycznych,
  prowadzone są przez Prezesa Urzędu w jednolitym systemie informatycznym.
2. Podstawę wpisów do rejestrów, o których mowa w ust. 1, zmian we wpisach lub
  wykreśleń z rejestrów stanowią zgłoszenia wytwórców.
3. Do zgłoszenia o wpis do Rejestru Wytwórców i Wyrobów Medycznych dołącza
  się, z zastrzeżeniem ust. 4:
   1) deklarację zgodności - dla wyrobów medycznych należących do klasy I, lub
   2) deklarację zgodności z podaniem numeru identyfikacyjnego jednostki
     notyfikowanej - dla wyrobów  medycznych należących do klasy IIa, IIb i
     III, wyrobów do diagnostyki in vitro z listy A i B oraz przeznaczonych do
     samodzielnego testowania,
   3) dokumentację potwierdzającą zgodność wyrobu medycznego z wymaganiami
     zasadniczymi,
   4) świadectwo weryfikacji deklaracji zgodności wyrobów oznaczonych znakiem
     CE, wydane przez akredytowaną w Rzeczypospolitej Polskiej jednostkę
     certyfikującą - dla wyrobów wyprodukowanych za granicą.
4. Wpisy do rejestrów, zmiany we wpisach lub wykreślenia z rejestrów
  dokonywane są na podstawie decyzji Prezesa Urzędu.
                                       
                                   Art. 29.
1. Rejestr Wytwórców i Wyrobów Medycznych zawiera:
   1) nazwę, siedzibę i  numer identyfikacyjny wytwórcy,
   2) nazwę handlową i techniczno-medyczną wyrobu medycznego, jego
     przeznaczenie, klasyfikację, informacje wskazujące na ograniczenia w
     używaniu oraz krótki opis wyrobu.
2. Rejestr Incydentów Medycznych zawiera dane, o których mowa w ust. 1, oraz
  rodzaj, rozmiar, skutki, przyczyny, miejsce i czas incydentu medycznego.
3. Zmiany w zakresie danych objętych rejestrami powinny być zgłoszone w ciągu
  14 dni od dnia ich wystąpienia.
4. Minister właściwy do spraw zdrowia określa, w drodze rozporządzenia,
  szczegółowy zakres danych, o których mowa w ust. 1 i ust. 2.
                                       
                                   Art. 30.
1. Za wpis do Rejestru Wytwórców i Wyrobów Medycznych pobiera się opłaty
  rejestrowe.
2. Minister właściwy do spraw zdrowia określi, w drodze rozporządzenia, wzory
  zgłoszeń rejestrowych do Rejestru Wytwórców i Wyrobów Medycznych,
  uwzględniając dane objęte wpisem do tego rejestru oraz wysokość opłat
  rejestrowych. Wysokość opłat będzie uwzględniała opłaty w innych państwach
  członkowskich o zbliżonym dochodzie narodowym brutto na jednego mieszkańca
  oraz nakład pracy związany z wykonaniem danej czynności i poziom kosztów
  ponoszonych przez Prezesa Urzędu.
                                       
                                   Art. 31.
1. Rejestr Wytwórców i Wyrobów Medycznych jest jawny.
2. Dane objęte wpisem do Rejestru Incydentów Medycznych udostępniane są
  osobom, które wykażą swój interes prawny.
                                       
                                  Rozdział 7
      Nadzór nad wytwarzaniem, wprowadzaniem do obrotu i używania wyrobów
                                  medycznych
                                       
                                   Art. 32.
1. Nadzór nad wytwarzaniem, wprowadzaniem do obrotu i używania wyrobów
  medycznych sprawuje Prezes Urzędu.
2. Prezes Urzędu współpracuje z organami właściwych  inspekcji oraz
  jednostkami do których zadań należy wykonywanie badań bezpieczeństwa wyrobów
  lub przeprowadzanie kontroli w tym zakresie.
3. Organy i jednostki, o których mowa w ust.2, oraz organy administracji
  rządowej i jednostek samorządu terytorialnego są obowiązane do niezwłocznego
  powiadamiania Prezesa Urzędu o stwierdzonych zagrożeniach, wynikających z
  używania wyrobów medycznych, i podjętych w związku z tym działaniach.
4. Prezes Urzędu może zlecić wykonanie badań laboratoryjnych i klinicznych w
  szczególności w przypadkach, o których mowa  art. 33 i art. 34.
                                       
                                   Art. 33.
1. Prezes Urzędu przeprowadza kontrolę wytwórców wyrobów klasy I i jednostek
  prowadzących badania kliniczne.
2. Kontrola prowadzona jest na podstawie upoważnienia Prezesa Urzędu,
  udzielonego osobom prowadzącym czynności kontrolne.
3. Czynności kontrolne zostają podjęte po okazaniu upoważnienia do
  przeprowadzenia kontroli i prowadzone są w godzinach pracy podmiotu
  kontrolowanego oraz w obecności jego pracownika lub innej upoważnionej osoby.
4. W ramach prowadzonego postępowania kontrolnego osoba kontrolująca może:
   1) przeglądać dokumentację związaną z wyrobami medycznymi oraz odnośną
     działalnością podmiotu kontrolowanego,
   2) żądać od przedstawicieli i pracowników podmiotu kontrolowanego
     potrzebnych informacji i wyjaśnień związanych z wyrobami medycznymi,
   3) dokonywać oględzin wyrobów medycznych oraz pomieszczeń, w których
     znajdują się wyroby medyczne bądź w inny sposób są z nimi związane,
   4) przeprowadzać obserwacje, pomiary i testy wyrobów medycznych oraz
     dokumentować  ich przebieg.
                                       
                                   Art. 34.
1. Z przeprowadzonej kontroli sporządzany jest protokół, który podpisuje osoba
  kontrolująca oraz upoważniony przedstawiciel podmiotu kontrolowanego.
2. W przypadku zastrzeżeń, upoważniony przedstawiciel podmiotu kontrolowanego
  załącza do protokołu podpisane przez siebie wyjaśnienia.
3. W razie potrzeby, na podstawie protokołu kontroli oraz zebranych materiałów w jej
  toku, Prezes Urzędu przekazuje podmiotowi kontrolowanemu zalecenia
  pokontrolne dotyczące usunięcia stwierdzonych uchybień i nieprawidłowości
                                       
                                   Art. 35.
1. W przypadku otrzymania informacji, iż wyrób medyczny, po prawidłowym
  zainstalowaniu, podczas prawidłowej obsługi lub zgodnego z przeznaczeniem
  używania, stwarza zagrożenie dla życia, zdrowia lub bezpieczeństwa pacjentów,
  użytkowników lub osób postronnych, Prezes Urzędu, w zależności od stopnia
  powstałego zagrożenia, wydaje decyzje w sprawie:
   1) wstrzymania, do czasu wyjaśnienia, wprowadzenia do obrotu wyrobu
     medycznego lub
   2) ponownego przeprowadzenia oceny zgodności wyrobu medycznego z wymaganiami
     zasadniczymi.
2. W przypadku ustalenia zagrożenia, iż wyrób medyczny, po prawidłowym
  zainstalowaniu, podczas prawidłowej obsługi lub zgodnego z przeznaczeniem
  używania, stwarza zagrożenie dla życia, zdrowia lub bezpieczeństwa pacjentów,
  użytkowników lub osób postronnych, Prezes Urzędu, w zależności od stopnia
  powstałego zagrożenia, wydaje decyzje w sprawie:
   1) wycofania wyrobu medycznego z używania i obrotu,
   2) wykreślenia wyrobu medycznego z Rejestru Wytwórców i Wyrobów Medycznych,
   3) poinformowania przez wytwórcę lub autoryzowanego przedstawiciela, na jego
     koszt, użytkowników o zagrożeniu związanym ze stosowaniem wyrobu
     medycznego.
3. W przypadkach, o których mowa w ust.1 i ust. 2, Prezes Urzędu bezzwłocznie
  podejmuje działania mające na celu ustalenie:
   1) przyczyn powstałego zagrożenia ludzkiego życia lub zdrowia,
   2) osób odpowiedzialnych za powstałe nieprawidłowości.
4. Jeżeli nie zachodzi bezpośrednie zagrożenie życia, decyzje, o których mowa
  w ust.1 i ust. 2, są podejmowane po przeprowadzeniu kontroli u wytwórcy
  wyrobu medycznego, którego dotyczy decyzja. Decyzja, o której mowa w ust. 2
  pkt 1 i pkt 2, może być podjęta wyłącznie po przeprowadzeniu postępowania
  kontrolnego.
5. W przypadku ustalenia, że przyczyną powstałych zagrożeń  są
  nieprawidłowości występujące w związku z:
   1) niespełnieniem  wymagań zasadniczych,
   2) niewłaściwym zastosowaniem norm lub niedociągnięciami i brakami
     występującymi w normach, o których mowa w art.13
 - Prezes Urzędu powiadamia o tym Prezesa Polskiego Komitetu Normalizacyjnego,
  Prezesa Polskiego Centrum Akredytacji albo inny właściwy organ państwowy lub
  właściwe organy Wspólnot Europejskich.
6. Jeżeli sytuacja, o której mowa w ust. 1 i ust. 2, dotyczy wyrobu medycznego
  oznaczonego znakiem CE, Prezes Urzędu dodatkowo powiadamia Komisję Europejską
  i kompetentne organy państwa będącego członkiem Wspólnot Europejskich, na
  którego terenie ma siedzibę jednostka notyfikowana.
                                       
                                  Rozdział 8
                                Przepisy karne
                                       
                                   Art. 36.
Kto wprowadza do obrotu wyroby medyczne bez wymaganego wpisu do Rejestru
Wytwórców i Wyrobów Medycznych, podlega grzywnie, karze ograniczenia wolności
albo pozbawienia wolności do lat 2.
                                   Art. 37.
Kto niezgodnie z wymaganiami ustawy znakuje wyroby medyczne znakiem zgodności
lub w sposób nieuprawniony stosuje numery jednostek notyfikowanych, podlega
grzywnie albo karze ograniczenia wolności, albo obu tym karom łącznie.
                                   Art. 38.
Kto będąc odpowiedzialnym za niezwłoczne zgłoszenie wyrobu medycznego do
Rejestru Wytwórców i Wyrobów Medycznych lub incydentu medycznego do Rejestru
Incydentów Medycznych, nie dokonuje tego zgłoszenia, podlega grzywnie.
                                  Rozdział 9
                                Przepis końcowy
                                       
                                   Art. 39.
Ustawa wchodzi w życie w terminie i na zasadach określonych w ustawie Przepisy
wprowadzające ustawę - Prawo farmaceutyczne, ustawę o wyrobach
medycznych, oraz ustawę o Urzędzie Rejestracji Produktów Leczniczych, Wyrobów
Medycznych i Produktów Biobójczych.
