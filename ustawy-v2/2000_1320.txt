



Dz.U. z 2000 r. Nr 122, poz. 1320
                                                                                
                                        
                                        
                                        
                                     USTAWA
                            z dnia 21 grudnia 2000 r.
                                        
                       o zmianie ustawy o systemie oświaty
                                        
                                        
                                     Art. 1.
W ustawie z dnia 7 września 1991 r. o systemie oświaty (Dz. U. z 1996 r. Nr 67,
poz. 329 i Nr 106, poz. 496,  z 1997 r. Nr 28, poz. 153 i Nr 141, poz. 943, z
1998 r. Nr 117, poz. 759 i Nr 162, poz. 1126 oraz z 2000 r. Nr 12, poz. 136, Nr
19, poz. 239, Nr 48, poz. 550 i Nr 104, poz. 1104) wprowadza się następujące
zmiany:
1) w art. 5a po ust. 2 dodaje się ust. 2a w brzmieniu:
   "2a. Zadaniem oświatowym gminy jest także zapewnienie dodatkowej, bezpłatnej
       nauki języka polskiego, o której mowa w art. 94a ust. 4.";
2) w art. 22 w ust. 1 skreśla się pkt 2;
3) w art. 32a w ust. 4 skreśla się wyrazy "i 2";
4) w art. 56 w ust. 2 kropkę zastępuje się przecinkiem oraz dodaje się wyrazy
  "z zastrzeżeniem art. 94a ust. 5.";
5) po art. 94 dodaje się art. 94a w brzmieniu:
    "Art. 94a. 1. Osoby nie będące obywatelami polskimi korzystają z nauki i
             opieki w publicznych przedszkolach, a podlegające obowiązkowi
             szkolnemu korzystają z nauki i opieki w publicznych szkołach
             podstawowych, gimnazjach, publicznych szkołach artystycznych oraz
             w placówkach, w tym placówkach artystycznych, na warunkach
             dotyczących obywateli polskich.
         2. Na warunkach dotyczących obywateli polskich korzystają z nauki w
           publicznych szkołach ponadgimnazjalnych, dotychczasowych publicznych
           szkołach ponadpodstawowych, publicznych szkołach artystycznych,
           publicznych zakładach kształcenia nauczycieli i publicznych
           placówkach:
           1) pracownicy migrujący, będący obywatelami państwa członkowskiego
             Unii Europejskiej, jeżeli są lub byli zatrudnieni w Polsce, a także
             członkowie ich rodzin, o ile zamieszkują na terytorium
             Rzeczypospolitej Polskiej,
           2) osoby pochodzenia polskiego w rozumieniu przepisów o repatriacji,
           3) osoby, którym udzielono zezwolenia na osiedlenie się na
             terytorium Rzeczypospolitej Polskiej,
           4) osoby, dla których uprawnienie takie wynika z umów
             międzynarodowych,
           5) osoby, którym nadano status uchodźcy.
         3. Osoby nie będące obywatelami polskimi, niewymienione w ust. 2, mogą
           korzystać z nauki w publicznych szkołach, zakładach kształcenia
           nauczycieli i placówkach, o których mowa w ust. 2:
           1) jako stypendyści otrzymujący stypendium przyznane przez ministra
             właściwego do spraw oświaty i wychowania,
           2) jako stypendyści otrzymujący stypendium przyznane przez organ
             prowadzący szkołę, zakład kształcenia nauczycieli lub placówkę,
             dyrektora szkoły, zakładu kształcenia nauczycieli lub placówki,
           3) na warunkach odpłatności.
         4. Osoby nie będące obywatelami polskimi, podlegające obowiązkowi
           szkolnemu, które nie znają języka polskiego albo znają go na
           poziomie niewystarczającym do korzystania z nauki, mają prawo do
           dodatkowej, bezpłatnej nauki języka polskiego. Dodatkową naukę
           języka polskiego dla tych osób organizuje gmina właściwa ze względu
           na ich miejsce zamieszkania.
         5. Dla osób nie będących obywatelami polskimi, podlegających
           obowiązkowi szkolnemu, placówka dyplomatyczna lub konsularna kraju
           ich pochodzenia działająca w Polsce albo stowarzyszenie kulturalnooświatowe
danej narodowości mogą organizować w szkole, w
           porozumieniu z dyrektorem szkoły i za zgodą organu prowadzącego,
           naukę języka i kultury kraju pochodzenia. Szkoła udostępnia
           nieodpłatnie pomieszczenia i pomoce dydaktyczne.
         6. Minister właściwy do spraw oświaty i wychowania, w porozumieniu z
           ministrem właściwym do spraw kultury i ochrony dziedzictwa
           narodowego, określi, w drodze rozporządzenia:
           1) warunki i tryb przyjmowania osób nie będących obywatelami
             polskimi do publicznych przedszkoli, szkół, w tym szkół
             artystycznych, zakładów kształcenia nauczycieli i placówek,
             uwzględniając w szczególności rodzaje dokumentów potwierdzających
             poziom wykształcenia i stan zdrowia, a także sposób kwalifikowania
             do odpowiedniej klasy lub na odpowiedni semestr,
           2) wysokość odpłatności za naukę w publicznych szkołach
             ponadgimnazjalnych, dotychczasowych szkołach ponadpodstawowych,
             szkołach artystycznych, zakładach kształcenia nauczycieli i
             placówkach oraz sposób wnoszenia opłat, uwzględniając przewidywane
             koszty kształcenia oraz możliwość całkowitego lub częściowego
             zwolnienia z tej odpłatności,
           3) sposób organizacji dodatkowej nauki języka polskiego oraz języka
             i kultury kraju pochodzenia, o których mowa w ust. 4 i 5, z
             uwzględnieniem minimalnej liczby osób, dla których organizuje się
             tę naukę, i wymiaru godzin zajęć,
           4) wysokość stypendium dla osób, o których mowa w ust. 3 pkt 1, oraz
             przypadki, w których stypendium może być obniżone lub zawieszone,
             kierując się wysokością świadczeń pomocy materialnej przyznawanej
             uczniom na warunkach i w trybie określonych na podstawie art. 91
             ust. 2.".
                                        
                                     Art. 2.
Do dnia uzyskania przez Rzeczpospolitą Polską członkostwa w Unii Europejskiej
osoby nie będące obywatelami polskimi, o których mowa w art. 94a ust. 2 pkt 1
ustawy, o której mowa w art. 1, mogą korzystać z nauki w publicznych szkołach
ponadgimnazjalnych, dotychczasowych publicznych szkołach ponadpodstawowych,
publicznych szkołach artystycznych, publicznych zakładach kształcenia
nauczycieli i publicznych placówkach:
   1) jako stypendyści otrzymujący stypendium przyznane przez ministra
     właściwego do spraw oświaty i wychowania,
   2) jako stypendyści otrzymujący stypendium przyznane przez organ prowadzący
     szkołę, zakład kształcenia nauczycieli lub placówkę, dyrektora szkoły,
     zakładu kształcenia nauczycieli lub placówki,
   3) na warunkach odpłatności.
                                        
                                     Art. 3.
Ustawa wchodzi w życie z dniem 1 stycznia 2001 r., z wyjątkiem art. 1 pkt 1, 4
oraz pkt 5 w zakresie dotyczącym art. 94a ust. 2 pkt 1, ust. 4, 5 i ust. 6 pkt 3
ustawy, o której mowa w art. 1, które wchodzą w  życie z dniem uzyskania przez
Rzeczpospolitą Polską członkostwa w Unii Europejskiej.
                              
