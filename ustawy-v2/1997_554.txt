



Dz.U. z 1994 r. Nr 73, poz. 324
                                USTAWA
                         z dnia 13 maja 1994 r.
                                    
        o stosunku Państwa do Kościoła Ewangelicko-Reformowanego
                      w Rzeczypospolitej Polskiej
                                    
                                    
                               Rozdział I
                            Przepisy ogólne
                                    
                                Art. 1.
1. Ustawa określa zasady stosunku Państwa do Kościoła Ewangelicko-Reformowanego
  w Rzeczypospolitej Polskiej, zwanego dalej "Kościołem", w tym 
  jego sytuację prawną i majątkową.
2. W sprawach nie uregulowanych w niniejszej ustawie stosuje się przepisy 
  powszechnie obowiązujące.
3. Zmiany niniejszej ustawy wymagają uprzedniej opinii Konsystorza Kościoła.
                                Art. 2.
1. Kościół rządzi się w swoich sprawach wewnętrznych przepisami Prawa Wewnętrznego,
  swobodnie wykonując swoje funkcje i cele.
2. Prawo Wewnętrzne, o którym mowa w ust. 1, jest uchwalane przez Synod 
  Kościoła.
3. Kościół jest samodzielny i niezależny od jakiejkolwiek pozakrajowej władzy 
  duchownej i świeckiej.
4. Wypełniając swoje funkcje Kościół może współdziałać z innymi kościołami 
  w kraju i za granicą, należeć do krajowych organizacji miedzykościelnych, a 
  także miedzynarodowych organizacji wyznaniowych i międzywyznaniowych.
5. Kościół może otaczać opieką duszpasterską współwyznawców spośród osób 
  innych narodowości zamieszkałych bądź przebywających czasowo na terytorium
  Rzeczypospolitej Polskiej.
                              Rozdział II
                   Osoby prawne Kościoła i ich organy
                                    
                                Art. 3.
1. Kościół jako całość oraz poszczególne parafie mają osobowość prawną.
2. Inne kościelne jednostki organizacyjne, na wniosek Konsystorza, mogą uzyskać
  osobowość prawną w drodze rozporządzenia Ministra - Szefa Urzędu 
  Rady Ministrów.
                                Art. 4.
1. Tworzenie przez Kościół nowych parafii oraz znoszenie i przekształcanie już 
  istniejących następuje w trybie przewidzianym w przepisach kościelnych.
2. Nowo utworzone parafie nabywają osobowość prawną z chwilą powiadomienia
  przez Konsystorz wojewody właściwego ze względu na siedzibę parafii.
3. Powiadomienie powinno zawierać: nazwę parafii, jej siedzibę, zasięg terytorialny
  oraz określenie osób sprawujących funkcję organu.
                                Art. 5.
Wydawnictwa, zakłady charytatywno-opiekuńcze oraz zakłady gospodarcze, 
które nie mają osobowości prawnej, działają w ramach kościelnych osób prawnych,
które je powołały.
                                Art. 6.
Kościelna osoba prawna nie odpowiada za zobowiązania innej kościelnej osoby
prawnej.
                                Art. 7.
1. Organami osób prawnych, o których mowa w art. 3 ust. 1 są:
   1) dla Kościoła jako całości - Prezes Konsystorza lub Biskup,
   2) dla parafii Prezes lub Wiceprezes Kolegium Kościelnego działający łącznie
     z proboszczem lub administratorem parafii.
2. O powołaniu i odwołaniu osoby sprawującej funkcję organu Kościoła Konsystorz
  powiadamia Ministra - Szefa Urzędu Rady Ministrów, w odniesieniu
  zaś do innych kościelnych osób prawnych - właściwego wojewodę.
                              Rozdział III
                     Działalność publiczna Kościoła
                                    
                                Art. 8.
1. Organizowanie i wykonywanie publicznych czynności religijnych podlega 
  właściwemu organowi kościelnemu.
2. Religijne uroczystości żałobne mogą być sprawowane na cmentarzach komunalnych
  przy zachowaniu przepisów porządkowych.
3. Parafie mają prawo posiadania, zarządzania oraz zakładania i poszerzania 
  cmentarzy grzebalnych.
                                Art. 9.
1. Kościół prowadzi katechezę i nauczanie religii.
2. Nauczanie religii w szkołach publicznych regulują odrębne przepisy.
                                Art. 10.
Kościół i jego osoby prawne mogą prowadzić działalność charytatywno-opiekuńczą,
a w szczególności placówki opiekuńczo-wychowawcze i zakłady opieki 
zdrowotnej.
                                Art. 11.
1. Kościół ma prawo emitowania w publicznych środkach masowego przekazu 
  nabożeństw oraz programów religijno-społecznych, religijno-moralnych, a 
  także kulturalnych.
2. Sposób realizacji uprawnień wymienionych w ust. 1 reguluje porozumienie 
  między właściwą jednostką publicznej radiofonii lub telewizji a Kościołem.
                                Art. 12.
1. Osoby przebywające w placówkach opiekuńczo-wychowawczych i zakładach 
  opieki zdrowotnej mają prawo do praktyk religijnych i opieki duszpasterskiej.
2. Osoby tymczasowo aresztowane wyznania ewangelicko-reformowanego mogą
  wykonywać praktyki religijne i wysłuchiwać nabożeństw transmitowanych 
  przez środki masowego przekazu oraz za zgodą organu, do którego dyspozycji
  pozostają, korzystać z indywidualnej opieki duszpasterskiej.
3. Osobom skazanym wyznania ewangelicko-reformowanego zapewnia się możliwość
  wykonywania praktyk religijnych, korzystania z opieki duszpasterskiej
  oraz uczestniczenia w nabożeństwach odprawianych w niedziele i święta 
  ewangelickie w odpowiednio przystosowanym pomieszczeniu w zakładzie, w 
  którym przebywają. Osobom, które na terenie zakładu nie mogą uczestniczyć
  w odprawianych nabożeństwach, należy zapewnić możliwość wysłuchania
  nabożeństw transmitowanych przez środki masowego przekazu.
4. Żołnierzom pełniącym czynną służbę wojskową przysługuje prawo uczestniczenia
  w nabożeństwach i czynnościach religijnych poza terenem jednostek 
  wojskowych, jeżeli w miejscowości stacjonowania jednostki wojskowej lub w 
  jej pobliżu znajduje się kościół lub kaplica i jeżeli nie koliduje to z ważnymi 
  obowiązkami służbowymi.
5. Dzieciom i młodzieży, korzystającym ze zorganizowanych form wypoczynku 
  wakacyjnego, zapewnia się prawo uczestniczenia w nabożeństwach i wykonywania
  innych praktyk religijnych.
                                Art. 13.
1. Nie powołuje się absolwentów akademickich studiów teologicznych do odbywania
  przeszkolenia wojskowego w okresie przygotowań do ordynacji, w 
  ciągu dwóch lat od zakończenia studiów.
2. Ordynowani duchowni są przenoszeni do rezerwy i nie odbywają ćwiczeń 
  wojskowych w czasie pokoju. W razie ogłoszenia mobilizacji oraz w czasie 
  wojny mogą być oni powołani jedynie do pełnienia funkcji kapelanów lub 
  do służby sanitarnej.
                                Art. 14.
Osobom należącym do Kościoła przysługuje prawo zwolnienia od nauki lub 
pracy w Wielki Piątek oraz Święto Wniebowstąpienia na warunkach określonych
w ustawie z dnia 17 maja 1989 r. o gwarancjach wolności sumienia i wyznania
(Dz.U. Nr 29, poz. 155, z 1990 r. Nr 51, poz. 297, Nr 55, poz. 321 i Nr 
86, poz. 504, z 1991 r. Nr 95, poz. 425 oraz z 1993 r. Nr 7, poz. 34).
                                Art. 15.
Instytucje państwowe i kościelne współdziałają w dokumentacji, ochronie, konserwacji,
udostępnianiu i upowszechnianiu zabytków architektury kościelnej i 
sztuki sakralnej, muzeów, archiwów i bibliotek będących własnością kościelną, 
a także dzieł kultury i sztuki o motywach religijnych, stanowiących ważną część 
dziedzictwa kultury polskiej.
                              Rozdział IV
               Sprawy majątkowe kościelnych osób prawnych
                                    
                                Art. 16.
Kościelnym osobom prawnym przysługuje prawo nabywania, posiadania i zbywania
mienia ruchomego i nieruchomego, nabywania i zbywania innych praw 
majątkowych oraz swobodnego zarządzania swoim majątkiem.
                                Art. 17.
W razie zniesienia kościelnej osoby prawnej jej majątek przechodzi na własność Kościoła
jako całości.
                                Art. 18.
1. Grunty stanowiące własność Skarbu Państwa lub gminy, przeznaczone w 
  planach zagospodarowania przestrzennego na cele sakralne i kościelne, na 
  wniosek kościelnej osoby prawnej mogą być jej sprzedawane lub oddawane 
  w użytkowanie wieczyste.
2. Nie pobiera się opłat za użytkowanie wieczyste gruntów oddanych na potrzeby
  placówek opiekuńczo-wychowawczych i zakładów charytatywno-opiekuńczych
  oraz punktów katechetycznych.
                                Art. 19.
1. Majątek i przychody kościelnych osób prawnych podlegają ogólnym przepisom
  podatkowym, a w szczególności art. 17 ust. 1 pkt 4a i 4b ustawy z dnia 
  15 lutego 1992 r. o podatku dochodowym od osób prawnych (Dz.U. z 1993 
  r. Nr 106, poz. 482 i Nr 134, poz. 646 oraz z 1994 r. Nr 1, poz. 2 i Nr 43, 
  poz. 163).
2. Darowizny na kościelną działalność charytatywno-opiekuńczą pochodzące 
  od osób fizycznych są wyłączone z podstawy opodatkowania darczyńców 
  podatkiem dochodowym, jeżeli kościelna osoba prawna przedstawi darczyńcy
  pokwitowanie odbioru oraz w - okresie dwóch lat od dnia przekazania 
  darowizny - sprawozdanie o przeznaczeniu jej na tę działalność.
3. Kościelne osoby prawne są zwolnione od podatku od nieruchomości lub ich 
  części stanowiących własność tych osób albo używanych przez nie, na podstawie
  innego tytułu prawnego, na cele niemieszkalne, z wyjątkiem części 
  zajmowanej na wykonywanie działalności gospodarczej.
4. Zwolnienie od podatku od nieruchomości obejmuje nieruchomości lub ich 
  części, przeznaczone na cele mieszkalne duchownych i członków diakonatów,
  jeżeli:
   1) są one wpisane do rejestru zabytków,
   2) służą jako domy księży emerytów lub znajdują się w budynkach stanowiących
     każdorazowo siedziby Biskupa Kościoła.
5. Nabywanie i zbywanie rzeczy i praw majątkowych przez kościelne osoby 
  prawne w drodze czynności prawnych oraz spadkobrania, zapisu i zasiedzenia
  jest zwolnione od opłaty skarbowej, jeżeli ich przedmiotem są:
   1) rzeczy i prawa nie przeznaczone do działalności gospodarczej,
   2) sprowadzone z zagranicy maszyny, urządzenia i materiały poligraficzne 
     oraz papier.
6. Nabywanie rzeczy i praw majątkowych, o których mowa w ust. 4, jest zwolnione
  od opłat sądowych, z wyłączeniem opłat kancelaryjnych.
                                Art. 20.
Wolne od opłat celnych są:
   1) przesyłane z zagranicy dla kościelnych osób prawnych dary:
       a) przeznaczone na cele kultowe, charytatywno-opiekuńcze i oświatowo-wychowawcze,
       b) maszyny, urządzenia i materiały poligraficzne oraz papier,
   2) wysyłane przez kościelne osoby prawne za granicę dary:
       a) na rzecz zagranicznych i międzynarodowych organizacji ewangelickich,
       b) przeznaczone dla ofiar klęsk żywiołowych i osób znajdujących się 
         w szczególnej potrzebie.
       
                                Art. 21.
1. Kościelne osoby prawne mają prawo do zbierania ofiar na cele kościelne, 
  działalność charytatywno-opiekuńczą, naukową, oświatową i wychowawczą.
2. Zbiórki wymienione w ust. 1 nie wymagają pozwolenia właściwego organu, 
  jeżeli odbywają się w obrębie terenów kościelnych, kaplic oraz miejsc zwyczajowo
  przyjętych w danej okolicy i w sposób tradycyjnie ustalony.
                                Art. 22.
Niezależnie od ustawowego ubezpieczenia duchownych, kościelne osoby prawne
mogą prowadzić wewnętrzną działalność ubezpieczeniową na rzecz duchownych,
która w rozumieniu ustawy jest działalnością niegospodarczą.
                               Rozdział V
                     Przepisy przejściowe i końcowe
                                    
                                Art. 23.
1. Nieruchomości lub ich części, pozostające w dniu wejścia w życie niniejszej 
  ustawy we władaniu kościelnych osób prawnych, stają się z mocy prawa ich 
  własnością, jeżeli:
   1) podlegały przepisom dekretu z dnia 24 kwietnia 1952 r. o zniesieniu 
     fundacji (Dz.U. Nr 25, poz. 172 i z 1957 r. Nr 1, poz. 3), a zostały poręczone,
     pozostawione, wydzierżawione, wynajęte lub przekazane kościelnym
     osobom prawnym,
   2) znajdują się na nich cmentarze lub obiekty sakralne oraz obiekty funkcjonalnie
     związane z obiektami sakralnymi; dotyczy to również obiektów
     położonych na obszarze miasta stołecznego Warszawy.
2. Stwierdzenie przejścia własności nieruchomości lub ich części, o których 
  mowa w ust. 1, następuje w drodze decyzji wojewody.
3. Nabycie własności nieruchomości lub ich części na podstawie ust. 1 jest wolne
  od podatków i opłat z tym związanych, a wpisy do ksiąg wieczystych i 
  ich zakładanie są wolne od opłat.
4. Postępowanie sądowe lub administracyjne dotyczące nieruchomości lub ich 
  części, o których mowa w ust. 1, ulega zawieszeniu do czasu wydania decyzji,
  o których mowa w ust. 2.
                                Art. 24.
1. Na wniosek kościelnej osoby prawnej wszczyna się postępowanie w przedmiocie
  przywrócenia własności przejętych na rzecz państwa nieruchomości 
  lub ich części:
   1) rolnych i leśnych przejętych w toku wykonania ustawy z dnia 20 marca 
     1950 r. o przejęciu przez Państwo dóbr martwej ręki, poręczeniu proboszczom
     posiadania gospodarstw rolnych i utworzeniu Funduszu Kościelnego
     (Dz.U. Nr 9, poz. 87 i Nr 10, poz. 111 oraz z 1969 r. Nr 13, 
     poz. 95), jeżeli nie wydzielono z nich należnych, w myśl tej ustawy, gospodarstw
     rolnych proboszczów,
   2) wywłaszczonych, jeżeli odszkodowanie nie zostało wypłacone lub podjęte,
   3) przejętych na podstawie dekretu z dnia 26 października 1945 r. o własności
     i użytkowaniu gruntów na obszarze miasta stołecznego Warszawy 
     (Dz.U. Nr 50, poz. 279), z zastrzeżeniem ust. 3.
2. Jeżeli własność nieruchomości nie może zostać przywrócona, właściwej kościelnej
  osobie prawnej przyznaje się nieruchomość zamienną, a jeżeli przyznanie
  nieruchomości zamiennej nie jest możliwe - odszkodowanie według 
  przepisów określonych w ustawie z dnia 29 kwietnia 1985 r. o gospodarce 
  gruntami i wywłaszczaniu nieruchomości (Dz.U. z 1991 r. Nr 30, poz. 127, 
  Nr 103, poz. 446 i Nr 107, poz. 464, z 1993 r. Nr 47, poz. 212 i Nr 131, poz. 
  629 oraz z 1994 r. Nr 27, poz. 96 i Nr 31, poz. 118).
3. W odniesieniu do gruntów objętych dekretem określonym w ust. 1 pkt 3 
  przedmiotem postępowania jest ustanowienie użytkowania wieczystego.
4. Wnioski, o których mowa w ust. 1, mogą być składane w terminie dwóch lat 
  od wejścia w życie niniejszej ustawy.
5. Przepisy art. 23 ust. 2, 3 i 4 stosuje się odpowiednio.
6. Decyzje, o których mowa w ust. 1-3, nie mogą naruszać praw nabytych 
  przez osoby trzecie, a w szczególności przez inne kościoły i związki wyznaniowe
  oraz rolników indywidualnych.
                                Art. 25.
Majątek nieruchomy, przekazany na własność gminie w trybie ustawy z dnia 
10 maja 1990 r. - Przepisy wprowadzające ustawę o samorządzie terytorialnym 
i ustawę o pracownikach samorządowych (Dz.U. Nr 32, poz. 191, Nr 43, poz. 
253 i Nr 92, poz. 541, z 1991 r. Nr 34, poz. 151, z 1992 r. Nr 6, poz. 20, z 1993 
r. Nr 40, poz. 180 oraz z 1994 r. Nr 1, poz. 3 i Nr 65, poz. 285), podlega postępowaniu,
o którym mowa w art. 23 i 24.
                                Art. 26.
1. Kościelnym osobom prawnym mogą być, na ich wniosek, przekazane nieodpłatnie
  na własność nieruchomości lub ich części w celu przywrócenia w 
  nich sprawowania kultu religijnego lub działalności oświatowo-wychowawczej,
  opiekuńczo-wychowawczej oraz charytatywno-opiekuńczej.
2. Kościelnym osobom prawnym mogą być, na ich wniosek, przekazane nieodpłatnie
  na własność nieruchomości lub ich części, których stan prawny nie 
  jest możliwy do ustalenia, pozostające we władaniu tych osób w dniu wejścia
  w życie ustawy - o ile nie narusza to praw osób trzecich.
3. Przepisy art. 23 ust. 2, 3 i 4 stosuje się odpowiednio.
                                Art. 27.
Wykaz jednostek organizacyjnych będących osobami prawnymi w dniu wejścia 
w życie ustawy stanowi załącznik do ustawy.
                                Art. 28.
Traci moc dekret z dnia 5 września 1947 r. o uregulowaniu położenia prawnego
Kościoła Ewangelicko-Reformowanego w Rzeczypospolitej Polskiej, Kościoła
Mariawickiego i Kościoła Starokatolickiego (Dz.U. Nr 59, poz. 316), w 
części dotyczącej Kościoła Ewangelicko-Reformowanego.
                                Art. 29.
Ustawa wchodzi w życie po upływie 14 dni od dnia ogłoszenia.
                                   {Załącznik}
                                   {do ustawy z dnia 13 maja 1994 r.}
                                   {o stosunku Państwa do Kościoła }
                                   {Ewangelicko-Reformowanego w }
                                   {Rzeczypospolitej Polskiej}
            WYKAZ PARAFII KOŚCIOŁA EWANGELICKO-REFORMOWANEGO
                                    
                                W POLSCE
                                    
                                    
                                    
                                    
       Parafia Bełchatów
       Parafia Katowice
       Parafia Kleszczów
       Parafia Łódź
       Parafia Pstrążna
       Parafia Strzelin
       Parafia Warszawa
       Parafia Zelów
       Parafia Żychlin
       Parafia Żyrardów
       
