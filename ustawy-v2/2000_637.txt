



Dz.U. z 2000 r. Nr 53, poz. 637
                                       
                                    USTAWA
                           z dnia 9 czerwca 2000 r.
                                       
           o zmianie ustawy o prawie autorskim i prawach pokrewnych
                                       
                                       
                                    Art. 1.
W ustawie z dnia 4 lutego 1994 r. o prawie  autorskim i prawach pokrewnych
(Dz.U. Nr 24, poz. 83 i Nr 43, poz. 170 oraz z 1997 r. Nr 43, poz. 272 i Nr 88,
poz. 554) wprowadza się następujące zmiany:
1) art. 21 otrzymuje brzmienie:
      "Art. 21. 1. Organizacjom radiowym i telewizyjnym wolno nadawać
             opublikowane utwory muzyczne oraz drobne utwory słowne i słownomuzyczne
wyłącznie na podstawie umowy zawartej z właściwą
             organizacją zbiorowego zarządzania prawami autorskimi lub prawami
             pokrewnymi.
         2. Prawo do pierwszego nadania utworów zamówionych przez nadawcę może
           przysługiwać mu na podstawie umowy innej niż określona w ust. 1.
         3. Twórca może oświadczyć właściwej organizacji zbiorowego
           zarządzania prawami autorskimi lub prawami pokrewnymi, z
           zachowaniem formy pisemnej pod rygorem nieważności, że o nadaniu
           swoich opublikowanych utworów, o których mowa w ust. 1, będzie
           decydować osobiście.
         4. Operatorom sieci kablowych wolno reemitować w sieciach kablowych
           utwory nadawane w programach organizacji radiowych i telewizyjnych
           wyłącznie na podstawie umowy zawartej z właściwą organizacją
           zbiorowego zarządzania prawami autorskimi lub prawami pokrewnymi.";
2) w art. 25 w ust. 1:
   a) w pkt 1 lit. b) i c) otrzymują brzmienie:
       "b) aktualne artykuły na tematy polityczne, gospodarcze lub religijne,
         chyba że zostało wyraźnie zastrzeżone, że ich dalsze
         rozpowszechnianie jest zabronione,
       c) aktualne wypowiedzi i fotografie reporterskie,",
   b) w pkt 2 wyrazy " , artykułów i wypowiedzi" zastępuje się wyrazami "i
     artykułów";
3) w art. 36:
   a) w zdaniu wstępnym wyraz "pięćdziesięciu" zastępuje się wyrazem "siedemdziesięciu",

   b) pkt 2 i 3 otrzymują brzmienie:
     "2) w odniesieniu do utworu, którego twórca nie jest znany - od daty
       pierwszego rozpowszechnienia, chyba że pseudonim nie pozostawia
       wątpliwości co do tożsamości autora lub jeżeli autor ujawnił swoją
       tożsamość,
     3) w odniesieniu do utworu, do którego autorskie prawa majątkowe
       przysługują z mocy ustawy innej osobie niż twórca - od daty
       rozpowszechnienia utworu, a gdy utwór nie został rozpowszechniony - od
       daty jego ustalenia,",
   c) dodaje się pkt 4 w brzmieniu:
     "4) w odniesieniu do utworu audiowizualnego - od śmierci najpóźniej
       zmarłej z wymienionych osób: głównego reżysera, autora scenariusza,
       operatora obrazu, autora dialogów, kompozytora muzyki skomponowanej do
       utworu audiowizualnego.";
4) art. 37 otrzymuje brzmienie:
     "Art. 37. Jeżeli bieg terminu wygaśnięcia autorskich praw majątkowych
           rozpoczyna się od rozpowszechnienia utworu, a utwór rozpowszechniono
           w częściach, odcinkach, fragmentach lub wkładkach, bieg terminu
           liczy się oddzielnie od daty rozpowszechnienia każdej z wymienionych
           części.";
5) skreśla się art. 38;
6) w art. 39 wyrazy "art. 36-38" zastępuje się wyrazami "art. 36 i art. 37";
7) art. 69 otrzymuje brzmienie:
      "Art. 69. Współtwórcami utworu audiowizualnego są osoby, które wniosły
            wkład twórczy w jego powstanie, a w szczególności: reżyser,
            operator obrazu, twórca adaptacji utworu literackiego, twórca
            stworzonych dla utworu audiowizualnego utworów muzycznych lub
            słowno-muzycznych oraz twórca scenariusza.";
8) art. 70 otrzymuje brzmienie:
       "Art. 70. 1. Domniemywa się, że producent utworu audiowizualnego nabywa
             na mocy umowy o stworzenie utworu albo umowy o wykorzystanie już
             istniejącego utworu wyłączne prawa majątkowe do eksploatacji tych
             utworów w ramach utworu audiowizualnego jako całości.
         2. Główny reżyser, operator obrazu, twórcy scenariusza, twórcy innych
           utworów literackich lub muzycznych, które stworzone zostały do
           utworu audiowizualnego lub w nim wykorzystane oraz artyści
           wykonawcy są uprawnieni do:
           1) wynagrodzenia proporcjonalnego do wpływów z tytułu wyświetlania
             utworu audiowizualnego w kinach,
           2) stosownego wynagrodzenia z tytułu najmu egzemplarzy utworów
             audiowizualnych i ich publicznego odtwarzania,
           3) stosownego wynagrodzenia z tytułu nadawania utworu w telewizji
             lub poprzez inne środki publicznego udostępniania utworów,
           4) stosownego wynagrodzenia z tytułu reprodukowania utworu
             audiowizualnego na egzemplarzu przeznaczonym do własnego użytku
             osobistego.
         3. Korzystający z utworu audiowizualnego wypłaca wynagrodzenie, o
           którym mowa w ust. 2, za pośrednictwem właściwej organizacji
           zbiorowego zarządzania prawami autorskimi lub prawami pokrewnymi.
         4. Stosowne wynagrodzenie za korzystanie z polskiego utworu
           audiowizualnego za granicą lub zagranicznego utworu audiowizualnego
           w Rzeczypospolitej Polskiej  może być ustalone ryczałtowo.";
9) w art. 74:
   a) ust. 2 otrzymuje brzmienie:
     "2. Ochrona przyznana programowi komputerowemu obejmuje wszystkie formy
       jego wyrażenia. Idee i zasady będące podstawą jakiegokolwiek elementu
       programu komputerowego, w tym podstawą łączy, nie podlegają ochronie.",
   b) w ust. 4:
     - w pkt 1 po wyrazach "czynności te"  skreśla się wyraz "nie",
     - pkt 3 otrzymuje brzmienie:
         "3) rozpowszechniania, w tym najmu, programu komputerowego lub jego
           kopii.";
10) w art. 75:
   a) w ust. 2 pkt 2 otrzymuje brzmienie:
     "2) obserwowanie, badanie i testowanie funkcjonowania programu
       komputerowego w celu poznania jego idei i zasad przez osobę posiadającą
       prawo korzystania z egzemplarza programu komputerowego, jeżeli będąc do
       tych czynności upoważniona, dokonuje ona tego w trakcie wprowadzania,
       wyświetlania, stosowania, przekazywania lub przechowywania programu
       komputerowego,",
   b) ust. 3 otrzymuje brzmienie:
     "3. Informacje, o których mowa w ust. 2 pkt 3, nie mogą być:
         1) wykorzystane do innych celów niż osiągnięcie współdziałania
           niezależnie stworzonego programu komputerowego,
         2) przekazane innym osobom, chyba że jest to niezbędne do osiągnięcia
           współdziałania niezależnie stworzonego programu komputerowego,
         3) wykorzystane do rozwijania, wytwarzania lub wprowadzania do obrotu
           programu komputerowego o istotnie podobnej formie wyrażenia lub do
           innych czynności naruszających prawa autorskie.";
11) po art. 77 dodaje się art. 77{1} w brzmieniu:
       "Art. 77{1}. Uprawniony może domagać się od użytkownika programu
              komputerowego zniszczenia posiadanych przez niego środków
              technicznych (w tym programów komputerowych), których jedynym
              przeznaczeniem jest ułatwianie niedozwolonego usuwania lub
              obchodzenia technicznych zabezpieczeń programu.";
12) w art. 79 po ust. 2 dodaje się ust. 3 i 4 w brzmieniu:
     "3. Przepis ust. 1 stosuje się w odniesieniu do usuwania lub obchodzenia
       zabezpieczeń technicznych przed udostępnianiem, zwielokrotnianiem lub
       rozpowszechnianiem utworu, jeżeli działania te mają na celu bezprawne
       korzystanie z utworu.
     4. Przepisy ust. 1 i 2 stosuje się odpowiednio w przypadku usuwania lub
       zmiany bez upoważnienia  jakichkolwiek  informacji identyfikujących
       dzieło, autora, podmiot praw autorskich do dzieła lub informacji o
       warunkach eksploatacji dzieła, o ile zostały one dołączone do
       egzemplarza dzieła lub są przekazywane w związku z rozpowszechnianiem
       dzieła, a także zawinionego rozpowszechniania dzieł z bezprawnie
       usuniętymi lub zmodyfikowanymi takimi informacjami.";
13) art. 85 otrzymuje brzmienie:
      "Art. 85. 1. Każde artystyczne wykonanie utworu lub dzieła sztuki ludowej
             pozostaje pod ochroną niezależnie od jego wartości, przeznaczenia
             i sposobu wyrażenia.
         2. Artystycznymi wykonaniami, w rozumieniu ust. 1, są w
           szczególności: działania aktorów, recytatorów, dyrygentów,
           instrumentalistów, wokalistów, tancerzy i mimów oraz innych osób w
           sposób twórczy przyczyniających się do powstania wykonania.";
14) art. 89 otrzymuje brzmienie:
    "Art. 89. Prawo, o którym mowa w art. 86 ust. 1 pkt 2 i 3, wygasa z
           upływem pięćdziesięciu lat następujących po roku, w którym
           artystyczne wykonanie ustalono. Jeżeli jednak w tym czasie nastąpiła
           publikacja utrwalenia tego wykonania lub jego publiczne odtworzenie,
           okres ochrony liczy się od tych zdarzeń, a gdy miały miejsce obydwa
           - od tego z nich, które miało miejsce wcześniej.";
15) po oddziale 3 dodaje się oddział 3{1} "Prawa do pierwszych wydań oraz wydań
  naukowych i krytycznych" w brzmieniu:
   "Art. 99{1}. Wydawcy, który jako pierwszy w sposób zgodny z prawem
           opublikował lub w inny sposób rozpowszechnił utwór, którego czas
           ochrony już wygasł, a jego egzemplarze nie były jeszcze publicznie
           udostępniane, przysługuje wyłączne prawo do rozporządzania tym
           utworem i korzystania z niego na wszystkich polach eksploatacji
           przez okres dwudziestu pięciu lat od daty publikacji.
    Art. 99{2}. Temu, kto po upływie czasu ochrony prawa autorskiego do utworu
           przygotował jego wydanie krytyczne lub naukowe, nie będące utworem,
           przysługuje wyłączne prawo do rozporządzania takim wydaniem i
           korzystania z niego w zakresie, o którym mowa w art. 50 pkt 1-3 oraz
           8 i 9 przez okres trzydziestu lat od daty publikacji.
    Art. 99{3}. Przepisy art. 99{1} i art. 99{2} stosuje się odpowiednio do
           utworów i tekstów, które ze względu na czas ich powstania lub
           charakter nigdy nie były objęte ochroną prawa autorskiego.
    Art. 99{4}. Przy wyznaczaniu czasu ochrony, o którym mowa w art. 99{1} i w
           art. 99{2}, stosuje się odpowiednio przepisy art. 37 i art. 39.";
16) art. 100 otrzymuje brzmienie:
   "Art. 100. Wykonywanie praw do artystycznych wykonań, fonogramów,
           wideogramów, nadań programów, a także pierwszych wydań oraz wydań
           naukowych i krytycznych, podlega odpowiednio ograniczeniom
           wynikającym z przepisów art. 23-35.";
17) art. 101 otrzymuje brzmienie:
   "Art. 101. Do artystycznych wykonań, fonogramów, wideogramów, nadań
           programów, pierwszych wydań oraz wydań naukowych i krytycznych
           stosuje się odpowiednio przepisy art. 1 ust. 3 i 4, art. 6, art. 22,
           art. 39, art. 51, art. 79 ust. 1 i 3 oraz art. 80.";
18) art. 103 otrzymuje brzmienie:
    "Art. 103. Spory dotyczące praw pokrewnych należą do właściwości sądów
            okręgowych.";
19) w art. 115:
   a) ust. 1 otrzymuje brzmienie:
     "1. Kto przywłaszcza sobie autorstwo albo wprowadza w błąd co do autorstwa
       całości lub części cudzego utworu albo artystycznego wykonania,
         podlega grzywnie, karze ograniczenia wolności albo pozbawienia
         wolności do lat 3.",
   b) ust. 3 otrzymuje brzmienie:
     "3. Kto w celu osiągnięcia korzyści majątkowej w inny sposób niż określony
       w ust. 1 lub 2, narusza cudze prawa autorskie lub prawa pokrewne
       określone w art. 16, art. 17, art. 18, art. 19 ust. 1 lub 2, art. 20
       ust. 1 i 2, art. 40 ust. 1 lub 2, art. 86, art. 94 ust. 2 i art. 97,
         podlega grzywnie, karze ograniczenia wolności albo pozbawienia
         wolności do roku.";
20) w art. 117 ust. 1 otrzymuje brzmienie:
     "1. Kto bez uprawnienia albo wbrew jego warunkom w celu rozpowszechnienia
       utrwala lub zwielokrotnia cudzy utwór w wersji oryginalnej lub w
       postaci opracowania, artystyczne wykonanie, fonogram, wideogram lub
       nadanie,
         podlega grzywnie, karze ograniczenia wolności albo pozbawienia
         wolności do lat 2.";
21) art. 118 otrzymuje brzmienie:
   "Art. 118. 1. Kto w celu osiągnięcia korzyści majątkowej przedmiot będący
            nośnikiem utworu, artystycznego wykonania, fonogramu, wideogramu
            rozpowszechnianego lub zwielokrotnionego bez uprawnienia albo
            wbrew jego warunkom nabywa lub pomaga w jego zbyciu albo przedmiot
            ten przyjmuje lub pomaga w jego ukryciu,
            podlega karze pozbawienia wolności od 3 miesięcy do lat 5.
         2. Jeżeli sprawca uczynił sobie z popełniania przestępstwa
           określonego w ust. 1 stałe źródło dochodu albo działalność
           przestępną, określoną w ust. 1, organizuje lub nią kieruje,
            podlega karze pozbawienia wolności od roku do lat 5.
         3. Jeżeli na podstawie towarzyszących okoliczności sprawca
           przestępstwa określonego w ust. 1 lub 2 powinien i może
           przypuszczać, że przedmiot został uzyskany za pomocą czynu
           zabronionego,
            podlega grzywnie, karze ograniczenia wolności albo pozbawienia
             wolności do lat 2.";
22) po art. 118 dodaje się art. 118{1} w brzmieniu:
   "Art. 118{1}. 1. Kto wytwarza przedmioty przeznaczone do niedozwolonego
             usuwania lub obchodzenia technicznych zabezpieczeń przed
             odtwarzaniem, przegrywaniem lub zwielokrotnianiem utworu, bądź
             też służące do nielegalnego odbioru nadawanych programów,
             przeznaczonych dla zamkniętego grona odbiorców, uzyskujących do
             nich dostęp po zapłaceniu wynagrodzenia usługodawcy albo dokonuje
             obrotu takimi przedmiotami,
            podlega grzywnie, karze ograniczenia wolności albo pozbawienia
             wolności do lat 3.
         2. Kto posiada, przechowuje lub wykorzystuje przedmioty, o których
           mowa ust. 1,
            podlega grzywnie, karze ograniczenia wolności albo pozbawienia
             wolności do roku.";
23) art. 119 otrzymuje brzmienie:
    "Art. 119.  Kto uniemożliwia lub utrudnia wykonywanie prawa do kontroli
            korzystania z utworu, artystycznego wykonania, fonogramu lub
            wideogramu albo odmawia udzielenia informacji przewidzianych w
            art. 47,
            podlega grzywnie, karze ograniczenia wolności albo pozbawienia
             wolności do roku.";
24) skreśla się art. 120;
25) w art. 121 w ust. 1 wyrazy "lub 118" zastępuje się wyrazami " , 118 lub
  118{1}";
26) art. 122 otrzymuje brzmienie:
    "Art. 122. Ściganie przestępstw określonych w art. 115, art. 116 ust. 1, 2
            i 4, art. 117 ust. 1, art. 118 ust. 1, art. 118{1} oraz art. 119
            następuje na wniosek pokrzywdzonego.";
27) po art. 122 dodaje się art. 122{1} w brzmieniu:
    "Art. 122{1}. W sprawach o przestępstwa określone w art. 115-119
             pokrzywdzonym jest również właściwa organizacja zbiorowego
             zarządzania prawami autorskimi lub prawami pokrewnymi.";
28) art. 123 otrzymuje brzmienie:
    "Art. 123. Minister Sprawiedliwości, w drodze rozporządzenia, może
            wyznaczyć sądy rejonowe właściwe do rozpoznawania spraw o
            przestępstwa, o których mowa w art. 115-119 - na obszarze
            właściwości danego sądu okręgowego.";
29) w art. 124 skreśla się ust. 3;
30) w art. 125 w ust. 1 w pkt 2 skreśla się zdanie:
    "Nie dotyczy to artystycznych wykonań ustalonych wcześniej niż dwadzieścia
     lat przed dniem jej wejścia w życie.";
31) w art. 126:
   a) w ust. 1 w pkt 3 skreśla się zdanie:
       "Nie dotyczy to fonogramów, wideogramów oraz programów radiowych i
       telewizyjnych sporządzonych lub nadanych wcześniej niż dwadzieścia lat
       przed dniem jej wejścia w życie.",
   b) ust. 2 otrzymuje brzmienie:
     "2. Zasady, o której mowa w ust. 1 pkt 3, nie stosuje się do korzystania
       przez szkoły w celach dydaktycznych ze sporządzonych przed dniem
       wejścia w życie ustawy nadań, fonogramów i wideogramów nie będących
       filmami fabularnymi oraz spektaklami teatralnymi, a także do
       korzystania z utrwalonych na fonogramach i wideogramach artystycznych
       wykonań.";
32) po art. 127 dodaje się art. 127{1} w brzmieniu:
    "Art. 127{1}.    Prezes Rady Ministrów, na wniosek ministra właściwego do
            spraw kultury i ochrony dziedzictwa narodowego, w drodze
            zarządzenia, utworzy zespół do spraw przeciwdziałania naruszeniom
            prawa autorskiego i praw pokrewnych oraz określi jego skład,
            zadania i tryb działania.".
                                       
                                    Art. 2.
1. Przepisy ustawy stosuje się do korzystania po jej wejściu w życie z
  utworów, artystycznych wykonań, fonogramów i wideogramów, które według
  niniejszej ustawy korzystają z ochrony.
2. Jeżeli rozpoczęte przed dniem wejścia w życie niniejszej ustawy korzystanie
  z artystycznego wykonania, fonogramu, wideogramu lub programu radiowego albo
  telewizyjnego było według przepisów dotychczasowych dozwolone, natomiast po
  tym dniu wymaga zezwolenia, to może ono być dokończone, pod warunkiem, że
  uprawniony otrzyma stosowne wynagrodzenie.
3. Ustawa nie narusza własności egzemplarzy utworów rozpowszechnionych przed
  dniem jej wejścia w życie i egzemplarzy fonogramu lub wideogramu, na których
  utrwalono artystyczne wykonania przed dniem jej wejścia w życie.
4. Dokończenie korzystania z fonogramu lub wideogramu dotyczy także
  zakończenia sprzedaży ich egzemplarzy w ciągu dwunastu miesięcy od dnia
  wejścia w życie ustawy, o ile egzemplarze te zgłoszone zostały w terminie
  miesiąca od dnia wejścia w życie ustawy ministrowi właściwemu do spraw
  kultury i ochrony dziedzictwa narodowego. Zgłoszenie powinno wskazywać numer
  katalogowy nagrania, zawarte w nim utwory, z podaniem autorów, artystów
  wykonawców, czasu trwania nagrania, oraz liczbę i rodzaj egzemplarzy.
5. Przepis ust. 1 stosuje się do utworów obywateli państw obcych stale
  zamieszkałych za granicą, pod warunkiem wzajemności.
                                       
                                    Art. 3.
Minister właściwy do spraw kultury i ochrony dziedzictwa narodowego ogłosi w
Dzienniku Ustaw Rzeczypospolitej Polskiej jednolity tekst ustawy o prawie
autorskim i prawach pokrewnych, z uwzględnieniem zmian wynikających z przepisów
ogłoszonych przed dniem wydania tekstu jednolitego.
                                       
                                    Art. 4.
Ustawa wchodzi w życie po upływie 14 dni od dnia ogłoszenia.
