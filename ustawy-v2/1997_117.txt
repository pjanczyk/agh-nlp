



Dz.U. z 1997 r. Nr 23, poz. 117
                                    
                                    
                                    
                                    
                                USTAWA
                       z dnia 9 stycznia 1997 r.
                                    
                              KODEKS CELNY
                                    
                                    
                                TYTUŁ I
                            PRZEPISY  OGÓLNE
                                    
                                Art. 1.
Ustawa reguluje zasady i tryb przywozu towarów na polski obszar celny oraz 
wywozu towarów z polskiego obszaru celnego, związane z tym prawa i obowiązki
osób oraz uprawnienia i obowiązki organów celnych.
                                Art. 2.
 § 1. Wprowadzenie towaru na polski obszar celny lub jego wyprowadzenie z 
     polskiego obszaru celnego następuje w chwili faktycznego przywozu towaru
     na polski obszar celny lub jego faktycznego wywozu z tego obszaru.
 § 2. Wprowadzenie towaru na polski obszar celny lub jego wyprowadzenie z 
     polskiego obszaru celnego powoduje z mocy prawa powstanie obowiązków
     i uprawnień przewidzianych w przepisach prawa celnego, jeżeli 
     przepisy prawa, w tym umowy międzynarodowe, nie stanowią inaczej.
 § 3. Do wprowadzania na polski obszar celny lub wyprowadzania z polskiego
     obszaru celnego przedmiotów, objętych z mocy odrębnych przepisów 
     ochroną własności intelektualnej, handlowej i przemysłowej stosuje się 
     odpowiednio przepisy dotyczące towaru wprowadzanego lub wyprowadzanego
     z polskiego obszaru celnego.
 § 4. Zasady powstawania i wykonywania oraz wygasania zobowiązań podatkowych,
     związanych z wprowadzeniem towaru na polski obszar celny 
     lub z jego wyprowadzeniem z polskiego obszaru celnego oraz zakres 
     praw i obowiązków organów celnych w tych sprawach, regulują odrębne 
     przepisy.
 
                                Art. 3.
 § 1. Użyte w niniejszej ustawie określenia oznaczają:
    1) dozór celny - wszelkie działania podejmowane przez organ celny w 
      celu zapewnienia przestrzegania przepisów prawa celnego oraz innych 
      przepisów mających zastosowanie do towarów przywożonych na polski 
      obszar celny lub z niego wywożonych,
    2) dług celny - powstałe z mocy prawa zobowiązanie do uiszczenia należności
      celnych przywozowych (dług celny w przywozie) lub należności 
      celnych wywozowych (dług celny w wywozie) odnoszące się do towarów,
    3) dłużnik - każdą osobę zobowiązaną do zapłacenia kwoty wynikającej 
      z długu celnego, 
    4) elementy kalkulacyjne - elementy służące do naliczania należności celnych
      przywozowych i należności celnych wywozowych odnoszących się 
      do towaru,
    5) kontrola celna - wykonywanie czynności w ramach dozoru celnego, w 
      szczególności takich jak: rewizja celna towarów, nakładanie i sprawdzanie
      zamknięć celnych, przeszukiwanie osób i pomieszczeń, konwój 
      celny, strzeżenie towarów, kontrola wymaganych dokumentów i ich 
      autentyczności, kontrola innych dokumentów i kontrola księgowości 
      osób, zatrzymywanie i kontrola środków transportu, kontrola bagaży i 
      innych towarów przewożonych przez osoby oraz innych podobnych 
      czynności,
    6) kontyngent taryfowy - wymagającą uzyskania pozwolenia określoną 
      ilość lub wartość towarów, dla których Rada Ministrów ustaliła obniżone
      stawki celne,
    7) miejsce wyznaczone lub uznane przez organ celny - inne niż urząd 
      celny miejsce, w którym mogą być dokonywane czynności przewidziane
      w przepisach prawa celnego,
    8) należności celne przywozowe - cła i inne opłaty związane z przywozem
      towarów,
    9) należności celne wywozowe - cła i inne opłaty związane z wywozem 
      towarów,
   10) osoba:
       a) osobę fizyczną,
       b) osobę prawną,
       c) jednostkę organizacyjną nie mającą osobowości prawnej,
   11) osoba krajowa:
       a) osobę fizyczną mającą miejsce zamieszkania w kraju,
       b) osobę prawną lub jednostkę organizacyjną nie mającą osobowości 
         prawnej, mającą siedzibę główną w kraju,
       c) oddziały i przedstawicielstwa w kraju osób zagranicznych w rozumieniu
         ustawy z dnia 2 grudnia 1994 r. - Prawo dewizowe (Dz.U. 
         Nr 136, poz. 703, z 1995 r. Nr 132, poz. 641 i z 1996 r. Nr 106, 
         poz. 496),
   12) plafon taryfowy - określoną ilość lub wartość towarów w przywozie na 
      polski obszar celny lub w ich wywozie poza polski obszar celny, dla 
      których Rada Ministrów ustaliła obniżone stawki celne; określona 
      ilość lub wartość towarów może być realizowana, a nawet przekroczona
      przed terminem zamknięcia (zamknięcie plafonu),
   13) polski obszar celny - terytorium Rzeczypospolitej Polskiej,
   14) przedstawienie towarów organowi celnemu - zawiadomienie organu 
      celnego przez osobę, dokonane w wymaganej formie, o dostarczeniu 
      towarów do urzędu celnego albo miejsca wyznaczonego lub uznanego 
      przez organ celny,
   15) rewizja celna - ustalenie rodzaju, ilości, stanu towaru oraz w razie potrzeby,
      ocena wartości celnej towaru,
   16) status celny - określenie towaru jako towaru krajowego lub niekrajowego,
   17) środki polityki handlowej - ustanowione w ramach polityki gospodarczej
      państwa pozataryfowe środki, takie jak ograniczenia ilościowe i 
      zakazy dotyczące przywozu i wywozu oraz środki ochrony rynku określone
      w odrębnych ustawach,
   18) towary krajowe:
       a) towary całkowicie uzyskane lub wyprodukowane na polskim obszarze
         celnym, zgodnie z warunkami określonymi w art. 16, bez 
         udziału towarów przywiezionych spoza polskiego obszaru celnego,
       b) towary przywiezione spoza polskiego obszaru celnego i dopuszczone
         do obrotu,
       c) towary uzyskane lub wyprodukowane na polskim obszarze celnym 
         z towarów określonych w lit.b) lub z towarów określonych w lit.a) 
         i b);
     towary krajowe tracą swój status celny z chwilą opuszczenia polskiego 
      obszaru celnego, z zastrzeżeniem przepisu art. 88,
   19) towary niekrajowe - inne niż określone w pkt 18,
   20) uprawniony do korzystania z procedury celnej - osobę, na rzecz której 
      zostało dokonane zgłoszenie celne, albo osobę, na którą zostały przeniesione
      prawa i obowiązki związane z procedurą celną, o ile jest to 
      zgodne z przepisami prawa,
   21) urząd celny - jednostkę organizacyjną administracji celnej, w której 
      mogą zostać dokonane czynności przewidziane w przepisach prawa 
      celnego,
   22) zamknięcia celne - plomby, pieczęcie lub inne znaki urzędowe nakładane
      przez polski organ celny lub inne upoważnione do tego polskie 
      jednostki organizacyjne na towary, pomieszczenia, składy celne, magazyny
      celne, środki przewozowe lub ich części, a także nakładane przez 
      organy celne państw obcych lub przez osoby upoważnione przez te 
      organy na towary, środki przewozowe lub ich części,
   23) zgłaszający - osobę, która dokonuje zgłoszenia celnego we własnym 
      imieniu na swoją rzecz, we własnym imieniu na cudzą rzecz albo osobę
      w której imieniu dokonuje się zgłoszenia celnego,
   24) zgłoszenie celne - czynność, poprzez którą osoba wyraża, w wymaganej
      formie i określony sposób, zamiar objęcia towaru określoną procedurą
      celną,
   25) zwolnienie towarów - czynność organu celnego umożliwiająca użycie 
      towarów w celach określonych przez procedurę celną, jaką zostały objęte.
 § 2. Przeznaczenie celne to:
    1) objęcie towaru procedurą celną,
    2) wprowadzenie towaru do wolnego obszaru celnego lub do składu wolnocłowego,
    3) powrotny wywóz towaru poza polski obszar celny,
    4) zniszczenie towaru,
    5) zrzeczenie się towaru na rzecz Skarbu Państwa.
 § 3. Procedura celna to sposób postępowania obejmujący:
    1) dopuszczenie do obrotu,
    2) tranzyt,
    3) skład celny,
    4) uszlachetnianie czynne,
    5) przetwarzanie pod kontrolą celną,
    6) odprawę czasową,
    7) uszlachetnianie bierne,
    8) wywóz.
   
                                Art. 4.
Każda osoba zamierzająca faktycznie dokonać przywozu lub wywozu może 
uzyskać od organu celnego informację o stosowaniu przepisów prawa celnego.
                                    
                                Art. 5.
 § 1. Prezes Głównego Urzędu Ceł wydaje w formie decyzji, na pisemny 
     wniosek osoby, wiążącą informację taryfową dotyczącą klasyfikacji towaru
     według kodu taryfy celnej.
 § 2. Decyzja, o której mowa w § 1, wiąże organy celne oraz osobę, której 
     udzielono tej informacji. Wiążącą informację taryfową stosuje się do 
     towarów, wobec których formalności celne zostały dokonane po dniu, w 
     którym informacja ta została udzielona.
 § 3. Przedmiotem wiążącej informacji taryfowej jest klasyfikacja towarów 
     według nomenklatury towarowej taryfy celnej.
 § 4. Osoba, której udzielono informacji, o której mowa w § 1, powinna 
     udowodnić, że towar zgłoszony jest takim samym towarem, jak opisany 
     w informacji.
 § 5. Wiążąca informacja taryfowa jest ważna przez 6 lat od daty wydania.
 § 6. Wiążąca informacja taryfowa jest nieważna, jeżeli została wydana na 
     podstawie nieprawdziwych dokumentów lub nieprawidłowych bądź niekompletnych
     danych przedstawionych przez wnioskodawcę.
 § 7. Wiążąca informacja taryfowa traci ważność, gdy:
    1) w wyniku zmiany przepisów staje się sprzeczna z prawem; datą, z którą
      wiążąca informacja taryfowa traci ważność, jest dzień wejścia w życie
      tych przepisów,
    2) staje się niezgodna z interpretacją przepisów taryfy celnej przez zmiany
      wyjaśnień do nomenklatury towarowej taryfy celnej, bądź przez 
      wydanie opinii dotyczących klasyfikacji przez Światową Organizację 
      Celną lub przez zmianę Not Wyjaśniających do nomenklatury Zharmonizowanego
      Systemu Oznaczania i Kodowania Towarów przyjętego 
      przez Światową Organizację Celną, bądź poprzez zmianę Not Wyjaśniających
      do Nomenklatury Scalonej Unii Europejskiej; datą, z którą 
      wiążąca informacja taryfowa traci ważność, jest data publikacji wymienionych
      zmian i opinii,
    3) wydana została wskutek błędu lub jest sprzeczna z prawem; datą z 
      którą informacja taryfowa traci ważność jest data powiadomienia osoby,
      której tej informacji udzielono.
 § 8. W wypadku, gdy wiążąca informacja taryfowa utraciła ważność na podstawie
     § 7 pkt 2 lub pkt 3, osoba, której udzielono tej informacji, może 
     korzystać z niej dalej przez okres 6 miesięcy od publikacji lub powiadomienia,
     jeżeli zawarła na podstawie wiążącej informacji taryfowej, 
     przed datą publikacji lub powiadomienia, wiążące umowy kupna lub 
     sprzedaży towarów.
 § 9. Osoba, której udzielono wiążącej informacji taryfowej, może ją wykorzystać
     w okolicznościach określonych w § 8 jedynie do celów:
    1) określania należności celnych przywozowych lub celnych wywozowych,
    2) obliczania zwrotów należności celnych przywozowych przy wywozie,
    3) uwzględnienia świadectwa potwierdzającego pochodzenie towaru, o ile 
      świadectwo to zostało wydane na podstawie wymienionej informacji.
 § 10. Prezes Głównego Urzędu Ceł określi, w drodze zarządzenia, szczegółowe
     warunki wydawania wiążącej informacji taryfowej oraz ustali wzory
     wniosków i niezbędne dokumenty, które należy do nich dołączyć, a 
     także wzór formularza wiążącej informacji taryfowej.
 
                                Art. 6.
 § 1. Organ celny może wykonywać wszelkie czynności kontroli celnej, które 
     uzna za stosowne według przepisów prawa celnego w każdym miejscu 
     znajdującym się na polskim obszarze celnym lub jeżeli umowy międzynarodowe
     tak stanowią poza polskim obszarem celnym.
 § 2. Organ celny może w każdym czasie podejmować czynności z zakresu 
     kontroli celnej wobec towaru znajdującego się na polskim obszarze celnym
     w celu ustalenia, czy towar został wprowadzony na polski obszar 
     celny zgodnie z przepisami prawa.
 § 3. Rewizji celnej nie podlegają:
    1) na zasadzie wzajemności:
       a) towary przeznaczone dla obcych przedstawicielstw dyplomatycznych,
         urzędów konsularnych oraz misji specjalnych w Rzeczypospolitej
         Polskiej, a także organizacji międzynarodowych mających 
         siedziby lub placówki w Rzeczypospolitej Polskiej,
       b) towary przeznaczone dla osób korzystających z przywilejów i immunitetów
         dyplomatycznych,
       c) opatrzone pieczęcią przesyłki urzędowe przesyłane do obcych 
         przedstawicielstw dyplomatycznych, urzędów konsularnych i misji 
         specjalnych w Rzeczypospolitej Polskiej oraz opatrzone pieczęcią 
         przesyłki przez nie wysyłane,
    2) opatrzone pieczęcią przesyłki urzędowe przesyłane między Ministerstwem
      Spraw Zagranicznych Rzeczypospolitej Polskiej a polskimi 
      przedstawicielstwami dyplomatycznymi, urzędami konsularnymi i misjami
      specjalnymi za granicą.
 § 4. Minister Finansów określi, w drodze rozporządzenia, sposoby i warunki 
     wykonywania kontroli celnej.
 § 5. Minister Finansów, w porozumieniu z Ministrem Obrony Narodowej i 
     Ministrem Spraw Wewnętrznych i Administracji, określi, w drodze rozporządzenia,
     sposób i warunki wykonywania kontroli celnej oraz nadawania
     przeznaczenia celnego okrętom wojennym i wojskowym statkom 
     powietrznym oraz wyposażeniu i sprzętowi jednostek wojskowych, a 
     także wyposażeniu i sprzętowi jednostek organizacyjnych resortu spraw 
     wewnętrznych i administracji.
 § 6. Prezes Głównego Urzędu Ceł może określić, w drodze zarządzenia:
    1) wzory pieczęci, zamknięć celnych, stempli i innych znaków stosowanych
      przy wykonywaniu kontroli celnej,
    2) szczegółowy sposób prowadzenia kontroli celnej bagażu, przewożonego
      drogą morską lub powietrzną.
                                    
                                Art. 7.
 § 1. Każda osoba pośrednio lub bezpośrednio uczestnicząca w czynnościach 
     związanych z wymianą towarową jest zobowiązana do dostarczenia organowi
     celnemu, na jego żądanie, w ustalonych terminach, dokumentów 
     i informacji mających znaczenie dla kontroli celnej, w jakiejkolwiek formie,
     jak również do udzielenia niezbędnej pomocy.
 § 2. Na żądanie Prezesa Głównego Urzędu Ceł banki są zobowiązane 
     udzielać informacji o obrotach i stanach na rachunkach bankowych w 
     związku z toczącą się sprawą karną skarbową:
    1) przeciwko posiadaczowi rachunku będącemu osobą fizyczną, lub
    2) o przestępstwo popełnione w zakresie działalności osoby prawnej lub 
      jednostki organizacyjnej nie mającej osobowości prawnej, która to 
      osoba lub jednostka jest posiadaczem rachunku.
 § 3. Żądanie, o którym mowa w § 2, powinno zawierać oznaczenie posiadacza
     rachunku oraz okresu objętego informacją.
                                    
                                Art. 8.
Każda informacja o charakterze poufnym jest chroniona tajemnicą służbową i 
nie może być rozpowszechniana przez organ celny bez wyraźnego pozwolenia 
osoby lub urzędu, który jej udzielił; przekazywanie informacji jest dozwolone, 
w wypadku gdy organ celny jest do tego zobowiązany lub upoważniony zgodnie
z obowiązującymi ustawami.
                                Art. 9.
 § 1. Nielegalnym wprowadzeniem towaru jest wprowadzenie dokonane z 
     naruszeniem przepisów art. 35 § 2, art. 36, art. 37, art. 39 oraz art. 180 
     § 2.
 § 2. Jeżeli w trakcie kontroli celnej nie można ustalić, że wprowadzonym na 
     polski obszar celny towarom, których rodzaj i ilość wskazują na przeznaczenie
     do działalności gospodarczej, zostało nadane przeznaczenie 
     celne zgodnie z przepisami prawa celnego, uważa się, że towary te zostały
     nielegalnie wprowadzone na polski obszar celny.
                                    
                                Art. 10.
Osoby posiadające dokumenty mające znaczenie dla kontroli celnej powinny je 
przechowywać przez 5 lat i udostępniać na każde żądanie organu celnego. Termin
ten rozpoczyna swój bieg z upływem ostatniego dnia roku kalendarzowego,
w którym:
    1) zostało przyjęte zgłoszenie celne o dopuszczenie do obrotu, jeżeli 
      chodzi o towary dopuszczone do obrotu w innych wypadkach, niż 
      określone w pkt 2, lub zostało przyjęte zgłoszenie celne do wywozu,
    2) przestają być pod dozorem celnym towary dopuszczone do obrotu w 
      związku z zastosowaniem zerowej lub obniżonej stawki ze względu na 
      przeznaczenie albo podlegające zwolnieniu od należności celnych 
      przywozowych ze względu na przeznaczenie,
    3) zostaje zakończona odpowiednia procedura celna, jeżeli chodzi o towary
      objęte inną procedurą celną niż określone w pkt 1 i 2,
    4) towary zostały wyprowadzone z wolnego obszaru celnego.
                                    
                                Art. 11.
Terminy określone w przepisach prawa celnego nie podlegają przedłużeniu, 
odroczeniu lub przywróceniu poza wypadkami ustanowionymi w przepisach 
tego prawa.
                                Art. 12.
 § 1. W uzasadnionych wypadkach organy celne prowadzą ewidencję towarów,
     którym nadano przeznaczenie celne.
 § 2. Prezes Głównego Urzędu Ceł określi, w drodze zarządzenia:
    1) wypadki, sposób i tryb prowadzenia przez urzędy celne ewidencji towarów,
      którym nadano przeznaczenie celne,
    2) wzory rejestrów, ksiąg, innych dokumentów ewidencyjnych oraz wzory 
      formularzy używanych w toku sprawowania dozoru celnego i kontroli 
      celnej,
    3) rodzaje dokumentów mających znaczenie dla kontroli celnej, a także 
      osoby zobowiązane do ich przechowywania.
    
                                TYTUŁ II
                         ELEMENTY KALKULACYJNE
    
                                Dział I
       Taryfa celna, inne środki taryfowe i klasyfikacja towarów
                                    
                                Art. 13.
 § 1. Cła określane są na podstawie taryfy celnej lub innych środków taryfowych.
 § 2. Środki polityki handlowej oraz środki, o których mowa w art. 14 stosuje 
     się zgodnie z klasyfikacją nomenklatury towarowej taryfy celnej.
 § 3. Taryfa celna obejmuje:
    1) Polską Scaloną Nomenklaturę Towarową Handlu Zagranicznego PCN 
      (nomenklatura towarowa),
    2) stawki celne, sposób, warunki i zakres ich stosowania, 
    3) jednostki miar,
    4) obniżone stawki celne określone w umowach zawartych przez Rzeczpospolitą
      Polską z niektórymi krajami lub grupami krajów,
    5) preferencyjne stawki celne przyjęte jednostronnie przez Rzeczpospolitą
      Polską w odniesieniu do niektórych krajów, grup krajów lub regionów.
 § 4. Stawki celne, o których mowa w § 3 pkt 4 i pkt 5, są stosowane na 
     wniosek zgłaszającego, o ile towary, do których się to odnosi, spełniają 
     warunki do ich zastosowania. Zastosowanie tych stawek może nastąpić 
     retrospektywnie, o ile zostaną spełnione warunki określone przepisami 
     prawa, w tym umowami międzynarodowymi.
 § 5. Klasyfikację towarów w taryfie celnej określa kod taryfy celnej.
 § 6. Rada Ministrów ustanawia, w drodze rozporządzenia, taryfę celną.
 § 7. Prezes Głównego Urzędu Ceł ogłasza, w formie zarządzenia, w Dzienniku
     Urzędowym Rzeczypospolitej Polskiej "Monitor Polski", wyjaśnienia
     do taryfy celnej.
                                    
                                Art. 14.
 § 1. Towary mogą podlegać innym środkom taryfowym, ze względu na ich 
     właściwości, przeznaczenie lub w związku z zawartymi przez Rzeczpospolitą
     Polską preferencyjnymi umowami międzynarodowymi.
 § 2. Środkami taryfowymi, o których mowa w § 1, są: zawieszenie w całości 
     lub w części poboru ceł, kontyngenty taryfowe i plafony taryfowe.
 § 3. Rada Ministrów, w drodze rozporządzenia, ze względu na właściwości 
     towarów, ze względu na ich przeznaczenie lub w związku z zawartymi 
     przez Rzeczpospolitą Polską preferencyjnymi umowami międzynarodowymi
     z niektórymi krajami lub grupami krajów, może: 
    1) zawiesić w całości lub w części pobór ceł,
    2) ustanowić kontyngent taryfowy,
    3) ustanowić plafon taryfowy.
 § 4. Rada Ministrów, ustanawiając kontyngent taryfowy, zgodnie z § 3 pkt 2, 
     określi równocześnie sposób jego rozdysponowania.
 § 5. Środki, o których mowa w § 2 i § 3, są stosowane na wniosek zgłaszającego
     o ile, towary, do których się to odnosi, spełniają warunki do ich 
     stosowania. Zastosowanie tych środków może nastąpić retrospektywnie, 
     o ile zostaną spełnione warunki określone przepisami prawa.
 § 6. W razie ustanowienia kontyngentu taryfowego, o którym mowa w § 3 
     pkt 2, do objęcia towaru procedurą celną z zastosowaniem obniżonych 
     stawek wymagane jest pozwolenie Ministra Gospodarki.
 § 7. Minister Gospodarki może ustalić, w drodze rozporządzenia, tryb realizacji
     ustanowionych plafonów taryfowych.
 § 8. Minister Gospodarki może określić, w drodze rozporządzenia, zamknięcie
     plafonu taryfowego.
 § 9. Od dnia wejścia w życie rozporządzenia, o którym mowa w § 8, cła są 
     pobierane w wysokości określonej w taryfie celnej.
                                Dział II
                          Pochodzenie towarów
                                    
                                Art. 15.
 § 1. Niepreferencyjne pochodzenie towarów określa się w celu:
    1) stosowania taryfy celnej, z wyjątkiem środków wymienionych w art. 13 
      § 3 pkt 4 i pkt 5,
    2) stosowania środków polityki handlowej ustanowionych w odrębnych 
      przepisach,
    3) sporządzania i wydawania świadectw potwierdzających pochodzenie 
      towarów.
 § 2. Reguły ustalania niepreferencyjnego pochodzenia towarów określają 
     art. 16-19.
                                    
                                Art. 16.
 § 1. Towarami pochodzącymi z danego kraju są towary całkowicie tam uzyskane
     lub wyprodukowane.
 § 2. Towarami całkowicie uzyskanymi lub wyprodukowanymi w danym kraju 
     są:
    1) produkty mineralne tam wydobyte,
    2) rośliny lub produkty roślinne tam zebrane,
    3) żywe zwierzęta tam urodzone i wyhodowane,
    4) produkty uzyskane od żywych zwierząt tam wyhodowanych,
    5) produkty uzyskane przez polowanie lub rybołówstwo na jego terytorium,
    6) produkty rybołówstwa morskiego i inne produkty wydobyte z mórz 
      znajdujących się poza morzami terytorialnymi danego kraju, dokonywanego
      przez statki w nim zarejestrowane i pływające pod jego banderą,
    7) towary wytworzone na pokładach statków-przetwórni z produktów, o 
      których mowa w pkt 6, pochodzących z tego kraju, o ile statki-przetwórnie
      zostały zarejestrowane w danym kraju i pływają pod jego banderą,
    8) produkty wydobyte z dna morskiego i z wnętrza ziemi pod nim, znajdującym
      się poza morzami terytorialnymi, o ile dany kraj ma prawa 
      wyłączności do eksploatacji dna lub wnętrza ziemi pod nim,
    9) odpady i pozostałości powstałe w danym kraju w wyniku procesów 
      produkcyjnych i towary zużyte, jeśli nadają się wyłącznie do odzyskiwania
      surowców,
   10) towary wytworzone w danym kraju wyłącznie z towarów, o których 
      mowa w pkt 1-9, lub z ich pochodnych na dowolnym etapie przetworzenia.
 § 3. Określenie "kraj" w rozumieniu § 2 obejmuje również morza terytorialne
     kraju.
                                    
                                Art. 17.
Towar, w produkcję którego zaangażowany jest więcej niż jeden kraj, jest 
uznawany za pochodzący z kraju, w którym podlegał ostatniej istotnej, ekonomicznie
uzasadnionej obróbce lub przetworzeniu, które spowodowały wytworzenie
nowego produktu lub stanowiły istotny etap wytwarzania w przedsiębiorstwie
przystosowanym do tego celu.
                                Art. 18.
Nie uznaje się towarów za pochodzące z kraju, w którym podlegały obróbce 
lub przetworzeniu w rozumieniu art. 17, jeżeli z ustalonych faktów wynika, że 
jedynym celem obróbki lub przetworzenia było obejście przepisów dotyczących 
pochodzenia towarów.
                                    
                                Art. 19.
 § 1. Ustalenie pochodzenia towarów, o których mowa w art. 16 i art. 17, 
     dokonywane jest przez organ celny na podstawie dowodu pochodzenia 
     towarów.
 § 2. W wypadku wątpliwości co do pochodzenia towarów, organ celny może 
     zażądać dodatkowych dowodów potwierdzających pochodzenie towarów.
 § 3. Rada Ministrów określi, w drodze rozporządzenia:
    1) szczegółowe zasady i tryb ustalania pochodzenia towarów, o których 
      mowa w art. 17,
    2) sposób dokumentowania pochodzenia towarów, o których mowa w § 1 
      i § 2,
    3) listę towarów, których pochodzenie musi być udokumentowane świadectwem
      pochodzenia.
                                    
                                Art. 20.
 § 1. Warunki uzyskiwania pochodzenia, jakie powinny spełniać towary, aby 
     korzystać ze środków wymienionych w art. 13 § 3 pkt 4 lub pkt 5 oraz 
     sposoby jego dokumentowania określane są według reguł preferencyjnego
     pochodzenia towarów.
 § 2. W wypadku towarów objętych umowami, o których mowa w art. 13 § 3 
     pkt 4, reguły, o których mowa w § 1, określone są w tych umowach.
 § 3. Rada Ministrów określi, w drodze rozporządzenia, reguły ustalania pochodzenia
     towarów wobec których będą stosowane stawki, określane na 
     podstawie art. 13 § 3 pkt 5, oraz sposób jego dokumentowania.
                                    
                               Dział III
                         Wartość celna towarów
                                    
                                Art. 21.
Wartość celna towarów określana jest w celu ustalenia kwoty wynikającej z 
długu celnego oraz innych należności pobieranych przez organ celny, jak również
stosowania środków polityki handlowej.
                                    
                                Art. 22.
 § 1. Użyte w niniejszym dziale określenia oznaczają:
    1) wytworzenie - wyhodowanie, wyprodukowanie, wydobycie,
    2) towary identyczne - towary wytworzone w tym samym kraju, będące 
      takimi samymi pod każdym względem, włączając cechy fizyczne i renomę
      jaką posiadają; nieznaczne różnice w wyglądzie zewnętrznym 
      nie są przeszkodą do uznania towarów za identyczne, jeśli odpowiadają
      one pod innym względem niniejszej definicji,
    3) towary podobne - towary wytworzone w tym samym kraju, które, nie 
      będąc podobnymi pod każdym względem, posiadają podobne cechy i 
      skład materiałowy, co pozwala im pełnić te same funkcje i być towarami
      handlowo zamiennymi; jakość towarów, znak towarowy i renoma 
      jaką posiadają, są czynnikami, które należy uwzględniać przy ustalaniu 
      podobieństwa towarów,
    4) towary tego samego gatunku i rodzaju - towary zawierające się w 
      grupie lub zakresie towarów wytwarzanych przez jedną gałąź przemysłu
      lub branżę przemysłową i obejmujące towary identyczne lub 
      podobne,
    5) prowizja od zakupu - opłata poniesiona przez kupującego na rzecz 
      jego agenta za usługę polegającą na reprezentowaniu go przy zakupie 
      towarów, dla których ustalana jest wartość celna.
 § 2. Za osoby powiązane ze sobą uznaje się osoby, jeżeli:
    1) jedna z osób jest urzędnikiem, dyrektorem lub członkiem organu zarządzającego
      bądź kontrolnego drugiej, lub
    2) są prawnie uznanymi wspólnikami w działalności gospodarczej, lub
    3) jedna z osób jest pracodawcą drugiej, lub
    4) jedna z osób bezpośrednio lub pośrednio dysponuje prawami głosu 
      lub udziałem w kapitale zakładowym albo akcyjnym wynoszącym co 
      najmniej 5% wszystkich praw głosu lub co najmniej 5% kapitału zakładowego
      albo akcyjnego drugiej osoby, lub
    5) jedna z osób bezpośrednio lub pośrednio kontroluje drugą, lub
    6) znajdują się pod bezpośrednią lub pośrednią kontrolą trzeciej osoby, 
      lub
    7) wspólnie kontrolują, bezpośrednio lub pośrednio, trzecią osobę, lub
    8) są małżonkami, są spokrewnione lub spowinowacone do drugiego stopnia,
      albo są związane stosunkiem przysposobienia, lub
    9) jedna z nich w działalności gospodarczej jest wyłącznym dystrybutorem
      lub wyłącznym koncesjonariuszem drugiej osoby, jeśli odpowiadają
      kryteriom, o których mowa w pkt. 1-8.
 § 3. Za towary identyczne lub towary podobne nie uznaje się towarów wytworzonych
     w oparciu o wykonane na polskim obszarze celnym prace 
     techniczno-inżynieryjne, rozwojowe, artystyczne, projektowe oraz plany 
     i szkice, w stosunku do których nie można dokonać korekty zgodnie z 
     art. 30 § 1 pkt 2 lit. d).
 § 4. Jeżeli brak jest identycznych lub podobnych towarów, wytwarzanych 
     przez tę samą osobę, która wytworzyła towary dla których ustalana jest 
     wartość celna, mogą być brane pod uwagę towary wytwarzane przez inną
     osobę.
       
                                Art. 23.
 § 1. Wartością celną towarów jest wartość transakcyjna, to znaczy cena faktycznie
     zapłacona lub należna za towar sprzedany w celu przywozu na 
     polski obszar celny, ustalana, o ile jest to konieczne, z uwzględnieniem 
     art. 30 i art. 31.
 § 2. Wartość transakcyjna nie może być przyjęta za wartość celną towaru w 
     wypadku, gdy:
    1) istnieją ograniczenia w dysponowaniu lub użytkowaniu towarów przez 
      kupującego, inne niż ograniczenia, które:
       a) są nakładane lub wymagane przez prawo,
       b) ograniczają obszar geograficzny, na którym towar może być odsprzedany,
       c) nie mają istotnego wpływu na wartość towaru, lub
    2) sprzedaż lub cena towaru są uzależnione od warunków lub spełnienia 
      świadczeń, których wartości nie można ustalić, lub
    3) jakakolwiek część dochodu z dalszej odsprzedaży, dyspozycji lub późniejszego
      użytkowania towarów przez nabywcę przypada bezpośrednio 
      lub pośrednio sprzedawcy, chyba że zgodnie z art. 30 może zostać dokonana
      odpowiednia korekta, lub
    4) kupujący i sprzedawca są ze sobą powiązani, chyba że wartość transakcyjna
      może być zaakceptowana w celu ustalenia wartości celnej, zgodnie
      z § 3.
 § 3. Przy ustalaniu, czy wartość transakcyjna jest do zaakceptowania do celów
     stosowania § 1, powiązanie ze sobą kupującego i sprzedawcy nie 
     stanowi samo w sobie wystarczającej podstawy do niezaakceptowania 
     wartości transakcyjnej. Gdy okaże się to konieczne, okoliczności dotyczące
     sprzedaży powinny zostać zbadane, a wartość transakcyjna powinna
     być zaakceptowana, pod warunkiem, że powiązanie nie wpłynęło 
     na cenę. Jeżeli na podstawie informacji uzyskanych od zgłaszającego 
     lub powziętych w inny sposób, organ celny ma powody, aby uznać, że 
     powiązanie wpłynęło na cenę powody takie powinny być podane zgłaszającemu
     i należy zapewnić mu możliwość ustosunkowania się do nich. 
     Na żądanie zgłaszającego informacja o takich powodach powinna być 
     przedstawiona w formie pisemnej.
 § 4. W wypadku transakcji między osobami powiązanymi wartość transakcyjna
     jest akceptowana, a wartość celna towarów ustalana zgodnie z § 1, 
     o ile zgłaszający udowodni, że taka wartość jest zbliżona do jednej z 
     występujących w tym samym lub zbliżonym czasie:
    1) wartości transakcyjnej przy sprzedaży kupującemu, w żadnym konkretnym
      wypadku nie powiązanemu ze sprzedawcą, identycznych lub 
      podobnych towarów wprowadzonych na polski obszar celny,
    2) wartości celnej identycznych lub podobnych towarów, ustalonej zgodnie
      z art. 27,
    3) wartości celnej identycznych lub podobnych towarów, ustalonej zgodnie
      z art. 28.
 § 5. Przy zastosowaniu kryteriów, o których mowa w § 4, należy uwzględnić 
     różnice w poziomach handlu (hurt, detal), różnice ilościowe, koszty 
     wymienione w art. 30 oraz koszty ponoszone przez sprzedawcę przy 
     transakcjach, w których kupującym jest osoba z nim nie powiązana, a 
     koszty te nie występują przy transakcji między sprzedawcą a osobą z 
     nim powiązaną.
 § 6. Kryteria określone w § 4 mogą być stosowane tylko do celów porównawczych.
     Wartość celna towaru nie może być ustalona w sposób zastępczy
     na podstawie § 4.
 § 7. Wartość transakcyjna nie może być przyjęta za wartość celną, o której 
     mowa w § 1, w wypadku gdy organ celny z uzasadnionych przyczyn zakwestionował
     wiarygodność i dokładność informacji lub dokumentów 
     służących do określenia wartości celnej, które należy dołączyć do zgłoszenia
     celnego albo gdy nie zostaną one przedstawione przez zgłaszającego.
 § 8. Przed ustaleniem wartości celnej na podstawie art. 25-29, organ celny 
     wyjaśnia zgłaszającemu, na jego pisemny wniosek, przyczyny zastosowania
     § 7, wyznaczając termin na złożenie wyjaśnień.
 § 9. Ceną faktycznie zapłaconą lub należną jest całkowita kwota płatności 
     dokonanej lub mającej zostać dokonaną przez kupującego wobec lub 
     na korzyść sprzedawcy za przywożone towary i obejmująca wszystkie 
     płatności dokonane lub mające być dokonane jako warunek sprzedaży 
     towarów kupującemu, albo płatności dokonane lub mające być dokonane
     przez kupującego osobie trzeciej celem spełnienia zobowiązań 
     sprzedawcy. Płatność może zostać dokonana w formie przelewu pieniężnego
     lub za pomocą innych form zapłaty bezpośrednio lub pośrednio.
 § 10. Podjęte przez kupującego udokumentowane działania dokonane na jego
     własny rachunek, inne niż te, których doliczenie przewidziane jest w 
     art. 30, nie są uznawane za pośrednią płatność na rzecz sprzedawcy, 
     nawet jeśli mogłyby być uznane za korzystne dla sprzedawcy lub zostały 
     podjęte na podstawie porozumienia ze sprzedawcą, a ich koszt nie będzie
     doliczony do ceny faktycznie zapłaconej lub należnej przy ustalaniu 
     wartości celnej przywiezionych towarów.
                                    
                                Art. 24.
 § 1. Jeżeli wartość celna nie może zostać ustalona na podstawie art. 23, 
     ustala się ją stosując w kolejności art. 25-28.
 § 2. Kolejność stosowania art. 27 i art. 28 zostanie zmieniona na wniosek 
     zgłaszającego.
                                    
                                Art. 25.
 § 1. Jeżeli wartość celna przywiezionych towarów nie może być ustalona na 
     podstawie przepisów art. 23, za wartość celną przyjmuje się wartość 
     transakcyjną identycznych towarów sprzedanych i wprowadzonych na 
     polski obszar celny w tym samym lub zbliżonym czasie, co towary, dla 
     których ustalana jest wartość celna.
 § 2. Dla ustalenia wartości, o której mowa w § 1, należy stosować wartość 
     transakcyjną identycznych towarów sprzedawanych na tym samym poziomie
     handlu i w zasadzie w tych samych ilościach, co towary dla których,
     ustalana jest wartość celna. W wypadku gdy, nie stwierdzono tego 
     rodzaju sprzedaży, należy przyjmować wartość transakcyjną identycznych
     towarów sprzedawanych na innych poziomach handlu lub w innych
     ilościach, z niezbędnymi poprawkami mającymi na celu uwzględnienie
     różnicy w poziomach handlu lub ilości, pod warunkiem, że tego 
     rodzaju korekta może być dokonana na podstawie przedstawionych 
     dowodów określających zasadność i prawidłowość korekty, niezależnie 
     od tego, czy taka korekta prowadzi do zwiększenia, czy też zmniejszenia
     wartości.
 § 3. Jeżeli koszty, o których mowa w art. 30 § 1 pkt 5, są włączone do wartości
     transakcyjnej, należy uwzględnić istotne różnice w takich kosztach 
     między towarami, dla których ustalana jest wartość celna a towarami 
     identycznymi, wynikające z różnic w odległościach i rodzaju transportu.
 § 4. Jeżeli stosując niniejszy artykuł stwierdzono więcej niż jedną wartość 
     transakcyjną towarów identycznych, do ustalenia wartości celnej towarów
     przywożonych należy przyjmować wartość najniższą.
                                    
                                Art. 26.
 § 1. Jeżeli wartość celna przywożonych towarów nie może być ustalona na 
     podstawie przepisów art. 23 i art. 25, za wartość celną przyjmuje się 
     wartość transakcyjną podobnych towarów sprzedanych i wprowadzonych
     na polski obszar celny w tym samym lub zbliżonym czasie, co towary,
     dla których ustalana jest wartość celna.
 § 2. Przepisy art. 25 § 2-4 stosuje się odpowiednio.
                                    
                                Art. 27.
 § 1. Jeżeli wartość celna przywożonych towarów nie może być ustalona na 
     podstawie przepisów art. 23, art. 25 i art. 26, za wartość celną przyjmuje
     się cenę jednostkową towarów przywożonych bądź identycznych lub 
     podobnych sprzedanych na polskim obszarze celnym w największych 
     zbiorczych ilościach i stanie, w jakim są towary, dla których ustalana 
     jest wartość celna, w transakcjach sprzedaży między nie powiązanymi ze 
     sobą osobami, w tym samym lub zbliżonym czasie, nie przekraczającym 
     90 dni od dnia przywozu towaru, dla którego ustalana jest wartość celna,
     pomniejszoną o:
    1) marżę zazwyczaj płaconą lub uzgodnioną do zapłacenia, albo też narzut,
      jaki jest zazwyczaj stosowany na polskim obszarze celnym, obejmujący
      zyski i wydatki związane ze sprzedażą przywiezionych towarów 
      tego samego gatunku i rodzaju,
    2) koszty transportu i ubezpieczenia oraz opłaty załadunkowe i manipulacyjne
      związane z transportem, po przywozie towarów na polski obszar
      celny,
    3) należności celne przywozowe lub inne opłaty pobierane na polskim 
      obszarze celnym z tytułu przywozu lub sprzedaży towarów.
 § 2. Jeżeli towary przywożone bądź identyczne lub podobne nie są przedmiotem
     sprzedaży na polskim obszarze celnym w takim samym stanie i 
     w tym samym lub zbliżonym czasie, co towary, dla których ustalana jest 
     wartość celna, to na wniosek zgłaszającego wartość celną ustala się na 
     podstawie ceny jednostkowej przywiezionych towarów, po której są one 
     sprzedawane po dokonaniu ich przetworzenia, w największych zbiorczych
     ilościach, w transakcjach sprzedaży między nie powiązanymi osobami,
     pomniejszonej o koszty przetworzenia i koszty, o których mowa w 
     § 1 pkt 1-3.
                                    
                                Art. 28.
Jeżeli wartość celna przywożonych towarów nie może być ustalona na podstawie
przepisów art. 23 i art. 25-27, za wartość celną przyjmuje się wartość kalkulowaną,
która jest sumą:
    1) kosztów lub wartości materiałów i produkcji bądź innych procesów zastosowanych
      przy wytworzeniu przywożonych towarów,
    2) kwoty zysku i kosztów ogólnych równych kwocie zwyczajowo wliczonej 
      w cenę sprzedaży towarów tego samego gatunku lub rodzaju jak te, 
      dla których ustalana jest wartość celna, wytworzonych przez producentów
      w kraju wywozu w celu przywozu takich towarów na polski obszar 
      celny,
    3) kosztów lub wartości, o których mowa w art. 30 § 1 pkt 5.
                                    
                                Art. 29.
 § 1. Jeżeli wartość celna nie może być ustalona na podstawie przepisów art. 
     23 i art. 25-28, jest ona ustalana na podstawie danych dostępnych na 
     polskim obszarze celnym, z zastosowaniem odpowiednich środków zgodnych
     z zasadami i ogólnymi przepisami:
    1) Artykułu VII Układu Ogólnego w sprawie Taryf Celnych i Handlu z 
      1994 r.,
    2) Porozumienia w sprawie stosowania Artykułu VII Układu Ogólnego w 
      sprawie Taryf Celnych i Handlu z 1994 r.,
    3) przepisów niniejszego działu.
 § 2. Wartość celna ustalana z zastosowaniem § 1 nie może być określana na 
     podstawie:
    1) ceny sprzedaży na polskim obszarze celnym towarów, wytworzonych 
      na tym obszarze,
    2) systemu polegającego na przyjmowaniu do ustalania wartości celnej 
      wyższej z dwóch alternatywnych wartości,
    3) ceny towarów na rynku wewnętrznym kraju wywozu,
    4) kosztów produkcji innych niż wartość kalkulowana, która została ustalona
      dla identycznych lub podobnych towarów na podstawie art. 28,
    5) cen, po których towary są sprzedawane w kraju wywozu z przeznaczeniem
      poza polski obszar celny,
    6) minimalnych wartości celnych,
    7) arbitralnych bądź nieprawdziwych wartości.
                                    
                                Art. 30.
 § 1. W celu określania wartości celnej z zastosowaniem przepisów art. 23, 
     do ceny faktycznie zapłaconej lub należnej za przywożone towary dodaje
     się:
    1) poniesione przez kupującego lecz nie ujęte w cenie faktycznie zapłaconej
      lub należnej za towary, koszty:
       a) prowizji i pośrednictwa, za wyjątkiem prowizji od zakupu,
       b) pojemników, o ile na potrzeby celne są traktowane łącznie z towarem,
         którego wartość celna jest ustalana,
       c) pakowania, zarówno w sensie materiałów jak i robocizny,
    2) określoną w odpowiedniej proporcji wartość wymienionych poniżej 
      towarów i usług, dostarczonych bezpośrednio lub pośrednio przez kupującego,
      bezpłatnie lub po obniżonej cenie, do użytku związanego z 
      produkcją i sprzedażą przywożonych towarów, w zakresie, w jakim taka
      wartość nie została ujęta w cenie faktycznie zapłaconej lub należnej:
       a) materiałów, komponentów, części i podobnych elementów, które 
         stanowią część składową lub przynależność przywiezionych towarów,
       b) narzędzi, matryc, form i podobnych elementów użytych przy produkcji
         przywiezionych towarów,
       c) materiałów zużytych przy produkcji przywiezionych towarów,
       d) prac techniczno-inżynieryjnych, rozwojowych, artystycznych i projektowych
         oraz planów i szkiców wykonanych poza polskim obszarem
         celnym i niezbędnych do produkcji przywiezionych towarów,
    3) honoraria, tantiemy autorskie i opłaty licencyjne, dotyczące towarów, 
      dla których ustalana jest wartość celna, które musi opłacić kupujący, 
      zarówno bezpośrednio jak i pośrednio, jako warunek sprzedaży tych 
      towarów, o ile koszty te nie są ujęte w cenie faktycznie zapłaconej lub 
      należnej,
    4) wartość jakiejkolwiek części dochodu z tytułu dalszej odsprzedaży, dyspozycji
      lub wykorzystania przywiezionych towarów, która przypada 
      bezpośrednio lub pośrednio sprzedawcy,
    5) koszty transportu i ubezpieczenia przywiezionych towarów oraz opłaty 
      załadunkowe i manipulacyjne związane z ich transportem, poniesione 
      do granicy państwa lub portu polskiego.
 § 2. Koszty dodane do ceny faktycznie zapłaconej lub należnej powinny być 
     doliczane, z zastosowaniem przepisów niniejszego artykułu, jedynie na 
     podstawie obiektywnych i wymiernych danych.
 § 3. Nie naruszając przepisów § 1 pkt 3:
    1) opłaty za prawo do kopiowania przywiezionych towarów na polskim 
      obszarze celnym nie są doliczane do ceny faktycznie zapłaconej lub 
      należnej za te towary, przy ustalaniu ich wartości celnej,
    2) płatności za prawo do dystrybucji lub odsprzedaży przywiezionych towarów,
      poniesione przez kupującego, nie są doliczane do ceny faktycznie
      zapłaconej lub należnej za przywiezione towary, jeżeli takie płatności
      nie stanowią warunku sprzedaży towarów.
                                    
                                Art. 31.
Nie wlicza się do wartości celnej następujących kosztów, o ile można je wyodrębnić
z ceny faktycznie zapłaconej lub należnej:
    1) kosztów transportu przywożonych towarów, które te koszty zostały 
      poniesione po przekroczeniu granicy państwa lub po przybyciu do portu
      polskiego,
    2) należności za prace budowlane, instalacyjne, montażowe, obsługę lub 
      pomoc techniczną, wykonane po przywozie towarów, takich jak: zakłady
      przemysłowe, maszyny lub wyposażenie,
    3) odsetek wynikających z umowy o finansowaniu zakupu przywiezionych 
      towarów, zawartej przez kupującego, niezależnie od tego, czy finansowanie
      zapewnione jest przez sprzedawcę, czy też przez inną osobę, o 
      ile umowa ta została zawarta w formie pisemnej, a kupujący będzie w 
      stanie udowodnić, że:
       a) towary zostały sprzedane po cenie zadeklarowanej jako faktycznie 
         zapłaconej lub należnej,
       b) żądane oprocentowanie nie przekracza normalnie stosowanego 
         oprocentowania dla tego typu transakcji dokonywanych w tym 
         czasie, w kraju, w którym dokonano operacji finansowej,
    4) opłat za prawo do kopiowania na polskim obszarze celnym towarów 
      przywiezionych,
    5) prowizji od zakupu,
    6) należności celnych przywozowych lub innych opłat pobieranych na 
      polskim obszarze celnym z tytułu przywozu lub sprzedaży towarów.
                                    
                                Art. 32.
Rada Ministrów może określić, w drodze rozporządzenia, szczegółowy tryb 
ustalania wartości celnej przywożonych towarów.
                                    
                                Art. 33.
Prezes Głównego Urzędu Ceł może ogłosić, w formie zarządzenia w Dzienniku
Urzędowym Rzeczypospolitej Polskiej "Monitor Polski", wyjaśnienia dotyczące
wartości celnej wydawane przez właściwe organy.
                                    
                                Art. 34.
W celu ustalania wartości celnej Minister Finansów, określi, w drodze zarządzenia,
zasady stosowania kursów walut obcych, ustalanych przez Prezesa Narodowego
Banku Polskiego i ogłaszanych przez Narodowy Bank Polski.
                                    
                               TYTUŁ III
               TOWARY WPROWADZANE NA POLSKI OBSZAR CELNY
                                    
                                Dział I
                          Wprowadzenie towarów
                                    
                                Art. 35.
 § 1. Towary wprowadzone na polski obszar celny podlegają, od chwili ich 
     wprowadzenia, dozorowi celnemu. Towary te mogą podlegać kontroli 
     celnej zgodnie z obowiązującymi przepisami.
 § 2. Towary mogą być wprowadzone lub wyprowadzone z polskiego obszaru 
     celnego przez otwarte przejścia graniczne, a przez inne przejścia, tylko 
     po wydaniu pozwolenia przez organ celny.
 § 3. Towary, o których mowa w § 1, pozostają pod dozorem celnym tak 
     długo, jak jest to niezbędne do określenia ich statusu celnego, a w wypadku
     towarów niekrajowych aż do czasu, kiedy ich status celny zostanie
     zmieniony, bądź gdy zostaną wprowadzone do wolnego obszaru celnego,
     albo zostaną powrotnie wywiezione, bądź zniszczone zgodnie z 
     art. 186.
 
                                Art. 36.
 § 1. Osoba wprowadzająca towary na polski obszar celny jest zobowiązana 
     do niezwłocznego ich dostarczenia trasą określoną przez organ celny i 
     zgodnie z jego instrukcjami (droga celna) do:
    1) granicznego urzędu celnego albo miejsca wyznaczonego lub uznanego 
      przez organ celny, lub
    2) wolnego obszaru celnego, jeżeli towary mają być wprowadzone bezpośrednio
      do niego:
       a) drogą morską lub powietrzną,
       b) drogą lądową bez przejazdu przez inną część polskiego obszaru 
         celnego, o ile wolny obszar celny przylega do granicy lądowej 
         państwa.
 § 2. Każda osoba przejmująca odpowiedzialność za przewóz towarów po ich 
     wprowadzeniu na polski obszar celny, także w wyniku przeładunku, jest 
     odpowiedzialna za wykonanie obowiązków, o których mowa w § 1.
 § 3. Przepis § 1 pkt 1 nie wyłącza stosowania przepisów dotyczących ruchu 
     turystycznego, ruchu przygranicznego, obrotu pocztowego lub ruchu o 
     mało istotnym znaczeniu ekonomicznym, pod warunkiem, że możliwości 
     dozoru i kontroli celnej nie będą ograniczone.
 § 4. Przepisów § 1-3 i art. 37, art. 39-50 oraz art. 52 i art. 53 nie stosuje się 
     do towarów, które czasowo opuściły polski obszar celny podczas transportu
     drogą morską lub powietrzną pomiędzy dwoma miejscami znajdującymi
     się na tym obszarze, pod warunkiem, że przewóz został dokonany
     drogą bezpośrednią, rejsowym samolotem lub statkiem linii lotniczych,
     albo linii żeglugowych, bez postoju poza polskim obszarem celnym.
     Niniejszego przepisu nie stosuje się do towarów wcześniej załadowanych
     w portach lub na lotniskach znajdujących się poza polskim obszarem
     celnym.
 § 5. Przepisów § 1 nie stosuje się do towarów przewożonych przez polskie 
     morza terytorialne lub przestrzeń powietrzną na pokładzie statków wodnych
     lub powietrznych, których miejscem przeznaczenia nie jest port 
     lub lotnisko usytuowane na polskim obszarze celnym.
 § 6. Prezes Głównego Urzędu Ceł, w porozumieniu z Ministrem Transportu 
     i Gospodarki Morskiej, w drodze zarządzenia, może wyznaczyć drogi 
     celne oraz określić zasady poruszania się i przemieszczania towarów po 
     tych drogach.
                                    
                                Art. 37.
 § 1. Jeżeli na skutek nieprzewidzianych okoliczności lub działania siły wyższej
     obowiązek, o którym mowa w art. 36 § 1, nie może zostać wykonany,
     osoba zobowiązana do jego wykonania lub inna osoba działająca w 
     jej imieniu, powinna bezzwłocznie poinformować organ celny o tej sytuacji.
     Jeżeli nieprzewidziane okoliczności lub działanie siły wyższej nie 
     spowodowały całkowitej utraty towarów, organ celny powinien zostać 
     dokładnie poinformowany o miejscu, gdzie się one znajdują.
 § 2. Jeżeli na skutek nieprzewidzianych okoliczności lub działania siły wyższej,
     statek, o którym mowa w art. 36 § 5, zmuszony jest do tymczasowego
     zawinięcia do portu lub lądowania na polskim obszarze celnym, a 
     obowiązek, o którym mowa w art. 36 § 1, nie może zostać wykonany, 
     osoba wprowadzająca statek na polski obszar celny lub osoba działająca 
     w jej imieniu powinna bezzwłocznie poinformować organ celny o tej sytuacji.
 § 3. Organ celny określa środki, jakie należy podjąć, aby towary, o których 
     mowa w § 1, jak również towary znajdujące się na pokładzie statku w 
     sytuacjach określonych w § 2, zostały dostarczone do urzędu celnego 
     albo miejsca wyznaczonego lub uznanego przez ten organ.
 
                                Art. 38.
Jeżeli towary zostały nielegalnie wprowadzone na polski obszar celny lub zostały
usunięte spod dozoru celnego, organ celny podejmuje wszelkie niezbędne 
działania w celu uregulowania ich sytuacji łącznie ze sprzedażą towarów.
                                    
                                Dział II
              Przedstawienie towarów i deklaracja skrócona
                                    
                                Art. 39.
Towary, które zgodnie z art. 36 § 1 pkt 1, zostały dostarczone do granicznego 
urzędu celnego bądź miejsca wyznaczonego lub uznanego przez organ celny, 
powinny zostać przedstawione organowi celnemu przez osobę, która wprowadziła
je na polski obszar celny lub przez osobę, która przejęła odpowiedzialność
za te towary po ich wprowadzeniu, chyba że przepis szczególny stanowi 
inaczej.
                                    
                                Art. 40.
 § 1. Po przedstawieniu towarów, a przed nadaniem tym towarom właściwego
     przeznaczenia celnego mogą one, za zgodą organu celnego, zostać 
     zbadane.
 § 2. Ryzyko i koszty badania, o którym mowa w § 1, nie obciążają organów 
     celnych.
 § 3. Prezes Głównego Urzędu Ceł określi, w drodze zarządzenia, sposób, 
     tryb i warunki badania towarów.
                                    
                                Art. 41.
 § 1. Z zastrzeżeniem przepisu art. 43, towary przedstawione organowi celnemu
     powinny być ujęte w deklaracji skróconej.
 § 2. Deklaracja skrócona powinna zostać złożona wraz z przedstawieniem 
     towarów. Organ celny może wyrazić zgodę na późniejsze złożenie deklaracji,
     jednak nie później niż w pierwszym dniu roboczym następującym
     po dniu przedstawienia towarów.
                                    
                                Art. 42.
 § 1. Deklaracja skrócona powinna być złożona na formularzu odpowiadającym
     wzorowi, o którym mowa w § 3. Jednakże organ celny może zezwolić
     na wykorzystanie, w charakterze deklaracji skróconej, każdego 
     dokumentu urzędowego lub handlowego zawierającego dane niezbędne 
     do ustalenia tożsamości towarów.
 § 2. Deklaracja skrócona powinna zostać złożona przez:
    1) osobę, która wprowadziła towary na polski obszar celny lub przez 
      osobę, która przejęła odpowiedzialność za towary po ich wprowadzeniu,
    2) osobę, w której imieniu działały osoby, o których mowa w pkt 1.
 § 3. Prezes Głównego Urzędu Ceł określi, w drodze zarządzenia, wzór deklaracji
     skróconej oraz dokumenty, które mogą być wykorzystane w charakterze
     deklaracji skróconej.
                                    
                                Art. 43.
Organ celny może odstąpić od wymogu składania deklaracji skróconej pod warunkiem,
że nie ogranicza to możliwości sprawowania dozoru celnego, jeżeli 
przed upływem terminu, o którym mowa w art. 41 § 2, zostały spełnione formalności
niezbędne do nadania towarom przeznaczenia celnego.
                               Dział III
         Rozładunek towarów i nadanie im przeznaczenia celnego
                                    
                                Art. 44.
 § 1. Towary mogą być rozładowane lub przeładowane ze środków transportu
     wyłącznie za zgodą organu celnego, w miejscach wyznaczonych lub 
     uznanych przez ten organ. Jednakże w wypadku bezpośredniego zagrożenia
     wymagającego natychmiastowego wyładunku wszystkich towarów 
     lub ich części, uzyskanie takiej zgody nie jest wymagane. O takim zdarzeniu
     należy niezwłocznie poinformować organ celny. 
 § 2. Organ celny może w każdym czasie zażądać rozładowania i rozpakowania
     towarów, w celu ich zbadania, przeprowadzenia rewizji celnej, 
     jak również zbadania środków transportu, którymi są one przewożone.
                                    
                                Art. 45.
Każda osoba, która po rozładunku posiada towary i zapewnia ich transport 
lub składowanie, staje się odpowiedzialna za wykonanie obowiązku przedstawienia
towarów w całości na każde żądanie organu celnego.
                                Art. 46.
Towary nie mogą zostać podjęte z miejsca ich złożenia bez zgody organu celnego.
                                    
                                Art. 47.
Towary przedstawione organowi celnemu powinny otrzymać przeznaczenie celne
dopuszczalne dla tych towarów.
                                Art. 48.
 § 1. Każda osoba jest zobowiązana do dokonania czynności, oraz dostarczenia
     organowi celnemu dokumentów niezbędnych do nadania przeznaczenia
     celnego towarom objętym deklaracją skróconą w terminie:
    1) 90 dni od daty złożenia deklaracji skróconej w wypadku towarów 
      przewożonych drogą morską,
    2) 20 dni od daty złożenia deklaracji skróconej w wypadku towarów 
      przewożonych drogą inną niż morska.
 § 2. W szczególnie uzasadnionych okolicznościach organ celny może przedłużyć
     terminy, określone w § 1, jednak nie więcej niż o:
    1) 30 dni w wypadku terminu, o którym mowa w § 1 pkt 1,
    2) 7 dni w wypadku terminu, o którym mowa w § 1 pkt 2.
  Wniosek w tej sprawie musi zostać złożony przed upływem terminów 
   określonych w § 1.
    
                                Dział IV
                      Czasowe składowanie towarów
                                    
                                Art. 49.
Towary przedstawione organowi celnemu nabywają status towarów składowanych
czasowo, aż do chwili nadania im przeznaczenia celnego (towary składowane
czasowo).
                                    
                                Art. 50.
 § 1. Towary składowane czasowo mogą znajdować się jedynie w miejscach 
     zatwierdzonych przez organ celny i na warunkach określonych przez 
     ten organ.
 § 2. Przewoźnicy, spedytorzy, zarządzający portami lub osoby prowadzące 
     agencje celne są obowiązani na żądanie organu celnego do prowadzenia
     magazynów celnych.
 § 3. Magazyn celny może być prowadzony przez osoby krajowe inne niż 
     określone w § 2, po uzyskaniu przez nie pozwolenia organu celnego z 
     wyłączeniem jednak osób, o których mowa w art. 3 § 1 pkt 11 lit. c).
 § 4. W wypadku gdy nie można zapewnić prowadzenia magazynu celnego 
     przez osoby określone w § 2 i § 3, magazyn celny prowadzi organ celny.
 § 5. Z wyłączeniem wypadków, o których mowa w art. 51, organ celny może 
     zażądać od osoby będącej w posiadaniu towarów złożenia zabezpieczenia
     w celu zapewnienia uiszczenia kwoty wynikającej z długu celnego, 
     który może powstać w wypadkach określonych w art. 211 lub art. 212.
 § 6. Prowadzący magazyn celny jest obowiązany uzgodnić z właściwym organem
     celnym regulamin prowadzenia magazynu celnego oraz zapewnić
     utrzymywanie magazynu w stanie umożliwiającym prowadzenie 
     kontroli celnej.
                                    
                                Art. 51.
Prowadzący magazyn celny jest obowiązany, na żądanie organu celnego, przyjąć
do magazynu towary podlegające kontroli celnej do czasu nadania im 
przeznaczenia celnego.
 
                                Art. 52.
Towary składowane czasowo mogą podlegać jedynie takim czynnościom, jakie 
są niezbędne do zapewnienia ich przechowania w niezmienionym stanie, bez 
zmiany ich wyglądu czy parametrów technicznych. Art. 40 stosuje się odpowiednio.
                                    
                                Art. 53.
 § 1. Organ celny podejmuje niezwłocznie wszelkie niezbędne działania w celu
     uregulowania sytuacji towarów składowanych czasowo, nie wyłączając 
     ich sprzedaży, w wypadku, gdy osoba nie dokonała czynności lub nie 
     dostarczyła organowi celnemu dokumentów niezbędnych do nadania 
     przeznaczenia celnego w terminie, o którym mowa w art. 48.
 § 2. Organ celny może, na ryzyko i koszt osoby będącej w posiadaniu towarów,
     zarządzić ich przeniesienie w miejsce znajdujące się pod jego dozorem,
     do czasu, kiedy sytuacja towarów zostanie uregulowana.
 
                                Art. 54.
Prezes Głównego Urzędu Ceł określi, w drodze zarządzenia, tryb i warunki 
czasowego składowania towarów oraz tworzenia i prowadzenia magazynów celnych.
                                Dział V
        Towary niekrajowe przewożone w ramach procedury tranzytu
                przewidzianej w umowach międzynarodowych
                                    
                                Art. 55.
Do towarów, które w chwili wprowadzania na polski obszar celny są już objęte 
procedurą tranzytu nie stosuje się przepisów art. 36, 37 oraz art. 39-53, z wyjątkiem
art. 36 § 1 pkt 1.
                                    
                                Art. 56.
Jeżeli towary niekrajowe objęte procedurą tranzytu osiągnęły miejsce przeznaczenia
na polskim obszarze celnym i zostały przedstawione organom celnym 
zgodnie z przepisami regulującymi tranzyt, stosuje się przepisy art. 41-53.
                                TYTUŁ IV
                          PRZEZNACZENIE  CELNE
                                    
                                Dział I
                            Przepisy ogólne
                                    
                                Art. 57.
 § 1. Towary niezależnie od ich rodzaju, ilości, pochodzenia, miejsca wysyłki 
     lub miejsca przeznaczenia, mogą w każdym czasie, z zachowaniem 
     określonych warunków, otrzymać przeznaczenie celne, dopuszczalne dla 
     tych towarów.
 § 2. Przepis § 1 nie wyłącza stosowania umów międzynarodowych oraz zakazów
     lub ograniczeń wynikających z odrębnych przepisów, a w szczególności
     dotyczących obyczajności, bezpieczeństwa powszechnego, porządku
     publicznego, ochrony zdrowia i życia ludzi lub zwierząt, ochrony 
     środowiska i zasobów naturalnych, ochrony roślin, ochrony dóbr kultury 
     oraz ochrony własności intelektualnej, handlowej i przemysłowej, a także
     zakazów i ograniczeń ustanowionych ze względów polityki handlowej 
     lub interesu gospodarczego albo narodowego kraju.
 § 3. Rada Ministrów może określić, w drodze rozporządzenia, sposób i tryb 
     postępowania organów celnych przy zatrzymywaniu towarów w wypadku
     podejrzenia naruszenia przepisów dotyczących ochrony własności intelektualnej,
     handlowej i przemysłowej.
                                    
                                Art. 58.
 § 1. Jeżeli umowy międzynarodowe lub przepisy odrębne zakazują posiadania,
     rozpowszechniania lub obrotu towarami, organ celny cofa natychmiast
     towar za granicę lub na polski obszar celny, chyba że umowy 
     międzynarodowe lub przepisy odrębne przewidują jego przepadek albo 
     inny sposób postępowania. Jeżeli cofnięcie towaru jest niemożliwe organ
     celny może nakazać zniszczenie lub orzec przepadek towaru.
 § 2. Koszty cofnięcia towaru, sprzedaży, zniszczenia lub likwidacji w inny 
     sposób ponoszą solidarnie: osoba, która wprowadziła bądź wyprowadza 
     towary, o których mowa w § 1, osoba, która przejęła odpowiedzialność 
     za przewóz tych towarów bądź każda inna osoba, w której posiadaniu 
     towar się znajduje.
 
                                Art. 59.
 § 1. Jeżeli umowy międzynarodowe lub przepisy odrębne uzależniają posiadanie,
     obrót lub rozpowszechnianie towarów od spełnienia określonych 
     wymogów, to przywóz lub wywóz tych towarów może być dokonany pod 
     warunkiem spełnienia tych wymogów.
 § 2. W wypadku niespełnienia wymogów, o których mowa w § 1, organ celny
     cofa towar za granicę lub na polski obszar celny, chyba że umowy 
     międzynarodowe lub przepisy odrębne przewidują jego natychmiastowy 
     przepadek albo inny sposób postępowania. Jeżeli cofnięcie towaru jest 
     niemożliwe organ celny może orzec jego przepadek. Przepis art. 58 § 2 
     stosuje się odpowiednio.
 § 3. Przepisu § 2 nie stosuje się do towarów niebezpiecznych, szkodliwych 
     dla zdrowia lub środowiska naturalnego oraz łatwo psujących się. W takich
     wypadkach przepisy art. 58 § 1 stosuje się odpowiednio.
                                    
                                Dział II
                            Procedury celne
                                    
                               Rozdział 1
                    Objęcie towarów procedurą celną
                                    
                               Oddział 1
                            Przepisy ogólne
                                    
                                Art. 60.
 § 1. Każdy towar, który ma być objęty procedurą celną, powinien zostać 
     zgłoszony do tej procedury.
 § 2. Towary krajowe zgłoszone do procedury wywozu, do procedury uszlachetniania
     biernego, procedury tranzytu lub procedury składu celnego, 
     od chwili przyjęcia zgłoszenia celnego, aż do ich wyprowadzenia z polskiego
     obszaru celnego, ich zniszczenia lub do czasu unieważnienia 
     zgłoszenia celnego, podlegają dozorowi celnemu.
                                    
                                Art. 61.
Prezes Głównego Urzędu Ceł może określić, w drodze zarządzenia, urzędy celne,
w których mogą być dokonywane czynności przewidziane przepisami prawa
celnego w zależności od rodzaju towarów lub procedur celnych, którymi 
mogą być obejmowane towary w poszczególnych urzędach celnych.
                                    
                                Art. 62.
 § 1. Zgłoszenie celne dokonywane jest:
    1) w formie pisemnej,
    2) z zastosowaniem technik elektronicznego przetwarzania danych, jeżeli 
      przewidują to przepisy szczególne,
    3) w formie zgłoszenia ustnego lub innej czynności, jeżeli przewidują to 
      przepisy szczególne i o ile w sposób dostateczny została wyrażona wola
      objęcia towarów procedurą celną.
 § 2. Prezes Głównego Urzędu Ceł określi, w drodze zarządzenia, wypadki, 
     w których zgłoszenie celne może być dokonane w innej formie niż pisemna.
                                    
                                Art. 63.
 § 1. Zgłoszenie celne dotyczące towaru będącego przedmiotem przywozu 
     lub wywozu nie stanowiącego działalności gospodarczej, dokonywane 
     przez podróżnych, powinno być złożone najpóźniej w chwili przystąpienia
     organu celnego do kontroli celnej.
 § 2. Jeżeli żywe zwierzęta, owoce, rośliny w stanie świeżym lub materiały 
     niebezpieczne przywożone są z zamiarem objęcia ich procedurą celną, 
     to zgłoszenie celne do tej procedury powinno być dokonane w dniu dostarczenia
     towaru do miejsca, o którym mowa w art. 36 § 1 pkt 1.
                                    
                               Oddział 2
                      Zgłoszenia w formie pisemnej
                                    
                                Art. 64.
 § 1. Zgłoszenie celne w formie pisemnej powinno zostać dokonane przez 
     zgłaszającego na właściwym formularzu zgodnym z wzorem przewidzianym
     do objęcia towaru określoną procedurą celną. Zgłoszenie to powinno
     być podpisane i zawierać wszystkie elementy niezbędne do objęcia
     towaru procedurą celną, do której jest zgłaszany.
 § 2. Do zgłoszenia celnego zgłaszający powinien dołączyć dokumenty, których
     przedstawienie jest wymagane do objęcia towaru procedurą celną, 
     do której jest zgłaszany.
 § 3. Jeżeli składane zgłoszenie celne nie odpowiada wymogom formalnym 
     określonym w § 1 i § 2, organ celny odmawia jego przyjęcia wskazując 
     przyczyny odmowy w formie pisemnej.
 § 4. Prezes Głównego Urzędu Ceł określi, w drodze zarządzenia, wymogi, 
     jakie powinno spełniać zgłoszenie celne, wzory formularzy oraz dokumenty
     jakie należy do niego dołączyć.
                                    
                                Art. 65.
 § 1. Organ celny przyjmuje zgłoszenie celne, jeżeli:
    1) zgłoszenie celne odpowiada wymogom określonym w art. 64,
    2) wraz z zgłoszeniem celnym przedstawiono towar nim objęty, z zastrzeżeniem
      art. 80 § 2.
 § 2. Podstawę do zastosowania procedury celnej do towaru objętego zgłoszeniem
     celnym stanowią dane zawarte w zgłoszeniu celnym przyjętym 
     przez organ celny, chyba że przepis szczególny stanowi inaczej.
 § 3. Przyjęcie zgłoszenia celnego powoduje z mocy prawa:
    1) objęcie towaru procedurą celną,
    2) określenie kwoty wynikającej z długu celnego,
  - chyba, że w sprawie zostanie wydana decyzja rozstrzygająca inaczej o 
   przeznaczeniu celnym towaru lub o kwocie wynikającej z długu celnego.
 § 4. Po przyjęciu zgłoszenia celnego, organ celny na wniosek strony wydaje 
     decyzję lub może z urzędu wydać decyzję, w której:
    1) uznaje zgłoszenie celne za prawidłowe,
    2) uznaje zgłoszenie za nieprawidłowe i:
       a) określa kwotę wynikającą z długu celnego zgodnie z przepisami 
         prawa celnego,
       b) uznając, iż objęcie towaru wnioskowaną procedurą celną jest 
         niemożliwe, rozstrzyga o objęciu towaru właściwą procedurą celną 
         lub nadaje towarowi właściwe przeznaczenie celne.
 § 5. Decyzja, o której mowa w § 4 nie może zostać wydana, jeżeli upłynęły 
     3 lata od dnia przyjęcia zgłoszenia celnego.
 § 6. Organ celny wydaje nakaz zapłaty długu celnego, który nie został uiszczony
     w całości lub części po przyjęciu zgłoszenia celnego. Nakaz zapłaty
     stanowi podstawę do wystawienia tytułu wykonawczego w rozumieniu
     przepisów o postępowaniu egzekucyjnym w administracji.
 
                                Art. 66.
 § 1. Zgłoszenia celnego może dokonać osoba mogąca przedstawić organom 
     celnym, bezpośrednio lub przez przedstawiciela, towar, którego dotyczy 
     zgłoszenie, jak również wszystkie dokumenty, których przedstawienie 
     jest niezbędne do objęcia towaru procedurą celną, do której jest zgłaszany.
 § 2. Jeżeli przyjęcie zgłoszenia celnego nakłada na osobę szczególne obowiązki,
     zgłoszenie to powinno zostać dokonane przez tę osobę lub w jej 
     imieniu.
 § 3. Zgłaszającym może być jedynie osoba krajowa, chyba że zgłoszenie dotyczy
     procedury tranzytu lub odprawy czasowej, albo dokonywane jest 
     sporadycznie, w sytuacjach uznanych przez organ celny za uzasadnione.
 § 4. Przepis § 3 nie stanowi przeszkody do stosowania, z zastrzeżeniem wzajemności,
     przepisów umów międzynarodowych zawartych z innymi krajami.
                                    
                                Art. 67.
 § 1. Po przyjęciu zgłoszenia celnego przez organ celny zgłaszający może dokonać
     jego sprostowania.
 § 2. Sprostowanie nie może spowodować objęcia zgłoszeniem celnym innej 
     ilości, rodzaju lub wartości celnej towarów niż pierwotnie zgłoszone.
 § 3. Sprostowanie zgłoszenia celnego nie może być dokonane, jeżeli organ 
     celny:
    1) poinformował zgłaszającego o zamiarze przeprowadzenia rewizji celnej
      towarów,
    2) stwierdził nieprawidłowość danych zawartych w zgłoszeniu celnym,
    3) zwolnił towary.
    
                                Art. 68.
 § 1. Jeżeli zgłaszający dostarczy dowód, że towar został zgłoszony omyłkowo 
     do procedury celnej określonej w zgłoszeniu lub że w wyniku zaistnienia
     szczególnych okoliczności objęcie towaru procedurą celną nie jest 
     już uzasadnione, organ celny, na wniosek zgłaszającego, unieważni przyjęte
     zgłoszenie celne.
 § 2. W wypadku gdy organ celny poinformował zgłaszającego o zamiarze 
     przeprowadzenia rewizji celnej, wniosek o unieważnienie zgłoszenia celnego
     może zostać uwzględniony jedynie po dokonaniu tej rewizji.
 § 3. Po zwolnieniu towarów zgłoszenie celne nie może zostać unieważnione.
 § 4. Unieważnienie zgłoszenia celnego nie stanowi przeszkody do stosowania
     obowiązujących przepisów karnych.
                                    
                                Art. 69.
Datą właściwą do stosowania przepisów regulujących procedurę celną, do której
dokonano zgłoszenia towarów, jest data przyjęcia zgłoszenia celnego przez 
organ celny, chyba że przepis szczególny stanowi inaczej.
                                    
                                Art. 70.
 § 1. Po przyjęciu zgłoszenia celnego organ celny może przystąpić do jego 
     weryfikacji, polegającej w szczególności na:
    1) kontroli zgłoszenia celnego i dołączonych do niego dokumentów; organ
      celny może zażądać od zgłaszającego przedstawienia innych dokumentów
      w celu sprawdzenia prawidłowości danych zawartych w 
      zgłoszeniu,
    2) rewizji celnej towarów z możliwością pobrania próbek w celu przeprowadzenia
      ich dalszej analizy lub dokładniejszej kontroli.
 § 2. Jeżeli organ celny po weryfikacji uzna zgłoszenie celne za nieprawidłowe,
     stosuje się art. 65 § 4 pkt 2.
                                    
                                Art. 71.
 § 1. Dostarczenie towarów do miejsc, gdzie mają być poddane rewizji celnej 
     oraz gdzie mogą zostać pobrane próbki i gdzie dokonane zostaną inne 
     czynności wymagane do przeprowadzenia rewizji lub pobrania próbek, 
     dokonywane jest przez zgłaszającego lub na jego odpowiedzialność. Koszty
     związane z dostarczeniem towarów ponosi zgłaszający.
 § 2. Zgłaszający ma prawo do obecności przy rewizji celnej towarów, jak 
     również przy pobieraniu próbek. Organy celne mogą zażądać obecności 
     zgłaszającego albo jego przedstawiciela przy rewizji celnej lub przy pobieraniu
     próbek, w szczególności w celu udzielenia pomocy tym organom
     przy przeprowadzaniu rewizji, czy też przy pobieraniu próbek.
 § 3. Pobranie próbek przez organ celny dokonane zgodnie z obowiązującymi
     przepisami nie pociąga za sobą odszkodowania ze strony organu celnego.
 § 4. Jeżeli w wyniku wykonanych analiz i badań stwierdzono, że towar został 
     zgłoszony nieprawidłowo, koszty związane z przeprowadzeniem badań i 
     analiz ponosi zgłaszający.
                                    
                                Art. 72.
 § 1. Jeżeli rewizji celnej poddano jedynie część towarów objętych zgłoszeniem
     celnym, wyniki tej rewizji odnoszą się do całości towarów objętych 
     zgłoszeniem. Jeżeli zgłaszający uzna, że wyniki częściowej rewizji celnej 
     towarów nie są reprezentatywne dla pozostałej części zgłaszanych towarów,
     może do czasu zwolnienia towarów zwrócić się z wnioskiem o 
     przeprowadzenie dodatkowej rewizji. Art. 71 § 4 stosuje się odpowiednio.
 § 2. Jeżeli zgłoszenie celne obejmuje kilka pozycji towarowych, zgłoszeniem 
     w rozumieniu § 1 jest każda odrębna pozycja klasyfikowana według kodu
     taryfy celnej tego zgłoszenia.
                                    
                                Art. 73.
 § 1. Wyniki przeprowadzonej weryfikacji zgłoszenia celnego stanowią podstawę
     do zastosowania procedury celnej, którą mają być objęte towary.
 § 2. W wypadku nieprzeprowadzenia weryfikacji zgłoszenia celnego podstawą
     do zastosowania procedury celnej są dane zawarte w zgłoszeniu.
                                    
                                Art. 74.
 § 1. Organ celny może podejmować czynności pozwalające na ustalenie lub 
     zapewnienie tożsamości towaru, jeżeli jest to niezbędne do przestrzegania
     warunków procedury celnej, do której towar został zgłoszony. W 
     szczególności może nakładać zamknięcia celne, żądać od zgłaszającego 
     opisów, rysunków, zdjęć fotograficznych lub dokonania innych niezbędnych
     czynności.
 § 2. Zamknięcia celne umieszczone na towarach oraz na środkach transportu
     mogą zostać usunięte lub zniszczone tylko przez organ celny albo za 
     jego zgodą, chyba że w następstwie nie dających się przewidzieć okoliczności
     ich usunięcie lub zniszczenie okaże się niezbędne do zapewnienia
     ochrony towarów lub środków transportu.
                                    
                                Art. 75.
 § 1. Z zastrzeżeniem art. 76, organ celny zwalnia towary z chwilą dokonania 
     weryfikacji zgłoszenia celnego lub jego przyjęcia bez weryfikacji, jeżeli 
     spełnione zostaną warunki objęcia towarów wskazaną procedurą i o ile 
     towary te nie są przedmiotem ograniczeń lub zakazów. Dotyczy to również
     sytuacji, gdy do przeprowadzenia weryfikacji dalsza obecność towarów
     nie jest niezbędna.
 § 2. Zwolnienie udzielane jest jednorazowo dla całości towarów objętych 
     tym samym zgłoszeniem celnym. Art. 72 § 2 stosuje się odpowiednio.
                                    
                                Art. 76.
 § 1. Jeżeli przyjęcie zgłoszenia celnego powoduje powstanie długu celnego, 
     towary, których dotyczy to zgłoszenie mogą zostać zwolnione jedynie w 
     wypadku, gdy kwota wynikająca z długu celnego została zapłacona lub 
     zabezpieczona.
 § 2. Z zastrzeżeniem § 3, przepisu § 1 nie stosuje się do procedury odprawy 
     czasowej z częściowym zwolnieniem od cła.
 § 3. Jeżeli stosując przepisy właściwe dla procedury celnej, do której zostały 
     zgłoszone towary, organ celny zażąda złożenia zabezpieczenia, zwolnienie
     towarów może zostać udzielone jedynie po złożeniu zabezpieczenia.
                                    
                                Art. 77.
Organ celny podejmuje niezbędne działania, włącznie z wydaniem decyzji o 
przepadku towarów lub ich sprzedaży, w celu uregulowania sytuacji towarów, 
które:
    1) nie mogły zostać zwolnione ze względu na to, że:
       a) ich kontrola nie mogła zostać podjęta lub prowadzona w terminach
         ustalonych przez organ celny z przyczyn zależnych od zgłaszającego,
       b) nie przedstawiono dokumentów, od których uzależnione jest objęcie
         towarów procedurą celną,
       c) należności celne przywozowe lub celne wywozowe nie zostały uiszczone
         albo zabezpieczone w wymaganych terminach,
       d) są przedmiotem zakazów lub ograniczeń wynikających z zastosowania
         środków polityki handlowej,
    2) nie zostały podjęte w terminie 30 dni od dnia ich zwolnienia przez organ
      celny.
                                    
                                Art. 78.
Prezes Głównego Urzędu Ceł określi, w drodze zarządzenia, szczegółowy tryb 
postępowania organu celnego przy przeprowadzaniu rewizji celnej, pobieraniu 
próbek towarów, weryfikacji lub przy unieważnianiu zgłoszeń celnych oraz 
zwalnianiu towarów.
                                    
                                Art. 79.
 § 1. Organ celny może udzielić pozwolenia na stosowanie procedury uproszczonej
     (upraszczanie czynności niezbędnych do objęcia towarów procedurą
     celną) osobom, które spełniają następujące warunki:
    1) są osobami krajowymi w rozumieniu art. 3 § 1 pkt 11 lit. a) lub lit. b),
    2) dokonują systematycznie przywozu lub wywozu towarów od co najmniej
      1 roku,
    3) są podatnikami podatku od towarów i usług,
    4) są podmiotami których działalnością kierują osoby, które nie zostały 
      skazane prawomocnym wyrokiem za przestępstwo przeciwko dokumentom,
      mieniu, przestępstwo gospodarcze lub przestępstwo skarbowe,
    5) nie zalegają z cłem, podatkami stanowiącymi dochód budżetu państwa 
      oraz składkami na ubezpieczenie społeczne, a także nie jest wobec 
      nich prowadzone postępowanie egzekucyjne, upadłościowe, likwidacyjne
      lub układowe,
    6) złożą w formie, o której mowa w art. 199 § 1 pkt 1 lub 2 generalne 
      zabezpieczenie należności celnych przywozowych lub celnych wywozowych,
      w związku ze stosowaniem procedury celnej, w wysokości odpowiadającej
      zakresowi przewidywanej działalności,
    7) nie zostało im cofnięte pozwolenie na stosowanie procedury uproszczonej,
      ze względu na naruszenie przez nich przepisów prawa, w 
      okresie ostatnich 5 lat,
    8) przedłożą pozytywną opinię o sytuacji finansowej, wydaną przez bank 
      prowadzący rachunek rozliczeniowy.
 § 2. Organ celny cofa pozwolenie na stosowanie procedury uproszczonej w 
     wypadku naruszenia którejkolwiek z przesłanek wymienionych w § 1.
 § 3. Organ celny może cofnąć pozwolenie na stosowanie procedury uproszczonej,
     jeżeli osoba, która otrzymała pozwolenie, w sposób istotny naruszyła
     przepisy prawa związane z przywozem lub wywozem towarów.
 
                                Art. 80.
 § 1. Upraszczanie czynności niezbędnych do objęcia towarów procedurą celną
     następuje poprzez:
    1) zgłoszenie celne uproszczone,
    2) złożenie dokumentów handlowych lub urzędowych z wnioskiem o objęcie
      towarów procedurą celną,
    3) wpisanie towarów do rejestrów prowadzonych przez osobę korzystającą
      z procedury celnej.
 § 2. W wypadku, o którym mowa w § 1 pkt 3, organ celny może zwolnić 
     zgłaszającego z obowiązku przedstawienia towarów w urzędzie celnym.
 § 3. Zgłoszenie celne uproszczone, dokument handlowy lub urzędowy bądź 
     wpis do rejestrów powinny zawierać elementy niezbędne do identyfikacji
     towarów. Wpis do rejestrów powinien wskazywać datę jego dokonania.
 § 4. Zgłaszający zobowiązany jest do przedstawienia zgłoszenia celnego 
     uzupełniającego, mogącego mieć charakter całościowy, okresowy lub 
     podsumowujący.
 § 5. Zgłoszenie celne uzupełniające stanowi jeden niepodzielny akt ze zgłoszeniami
     celnymi uproszczonymi określonymi w § 1 pkt 1, 2 lub pkt 3. 
     Nabiera ono mocy prawnej z dniem przyjęcia zgłoszeń celnych uproszczonych.
     W wypadkach określonych w § 1 pkt 3, wpisanie do rejestrów 
     ma tę samą moc prawną co przyjęcie zgłoszenia celnego, o którym 
     mowa w art. 64.
 § 6. Minister Finansów w porozumieniu z Ministrem Gospodarki określi, w 
     drodze rozporządzenia:
    1) szczegółowe warunki i tryb postępowania przy upraszczaniu czynności 
      niezbędnych do objęcia towarów procedurą celną,
    2) rodzaje procedur celnych, w których stosuje się procedurę uproszczoną,
    3) rodzaje towarów, okresy rozliczeniowe oraz tryb składania zabezpieczenia
      przy stosowaniu procedury uproszczonej,
    4) wartość przesyłek podlegających procedurze uproszczonej na podstawie
      dokumentów, zawierających spis towarów znajdujących się w przesyłce.
    
                               Oddział 3
                         Inne formy zgłoszenia
                                    
                                Art. 81.
 § 1. Jeżeli zgłoszenia celnego dokonano w sposób określony w art. 62 § 1 
     pkt 2 lub pkt 3, przepisy art. 64-80 stosuje się odpowiednio.
 § 2. Prezes Głównego Urzędu Ceł określi, w drodze zarządzenia, wymogi 
     jakie powinno spełniać zgłoszenie celne, o którym mowa w § 1, oraz 
     dokumenty jakie należy do niego dołączyć.
                                    
                                Art. 82.
 § 1. Wprowadzenie lub wyprowadzenie towaru z polskiego obszaru celnego 
     dokonane przez podróżnego przez przejście odpowiednio oznaczone 
     jako przeznaczone dla osób posiadających wyłącznie towary nie podlegające
     należnościom celnym przywozowym albo celnym wywozowym 
     oraz innym ograniczeniom przewidzianym w przepisach prawa, traktuje 
     się jako zgłoszenie celne tych towarów.
 § 2. W wypadkach, gdy towary, o których mowa w § 1, nie zostały poddane 
     kontroli celnej, uważa się, że towary te zostały dopuszczone do obrotu 
     albo do wywozu poza polski obszar celny.
                                    
                               Oddział 4
             Kontrola zgłoszeń celnych po zwolnieniu towaru
                                    
                                Art. 83.
 § 1. Organ celny po zwolnieniu towarów może z urzędu lub na wniosek 
     zgłaszającego dokonać kontroli zgłoszenia celnego.
 § 2. Po zwolnieniu towarów, organ celny w celu upewnienia się o prawidłowości
     danych zawartych w zgłoszeniu celnym może, w szczególności 
     kontrolować dokumenty i dane handlowe dotyczące operacji przywozu 
     lub wywozu towarów objętych zgłoszeniem, jak również późniejszych 
     operacji handlowych dotyczących tych towarów. Kontrole te mogą zostać
     przeprowadzone u zgłaszającego, bądź u każdej innej osoby bezpośrednio
     lub pośrednio związanej z tymi operacjami, jak również u każdej
     innej osoby posiadającej takie dokumenty i dane. Organ celny może 
     również przystąpić do kontroli towarów, jeżeli istnieje jeszcze możliwość
     ich okazania.
 § 3. Jeżeli z kontroli zgłoszenia celnego po zwolnieniu towaru wynika, że 
     przepisy regulujące procedurę celną zostały zastosowane w oparciu o 
     nieprawdziwe, nieprawidłowe lub niekompletne dane lub dokumenty, 
     organ celny podejmuje niezbędne działania w celu właściwego zastosowania
     przepisów prawa celnego, biorąc pod uwagę nowe dane.
                                    
                               Rozdział 2
                         Dopuszczenie do obrotu
                                    
                                Art. 84.
Dopuszczenie do obrotu nadaje towarowi niekrajowemu status celny towaru 
krajowego i następuje po spełnieniu wszystkich wymogów określonych prawem,
w szczególności po zastosowaniu przepisów dotyczących należności celnych
przywozowych.
                                    
                                Art. 85.
 § 1. Należności celne przywozowe są wymagalne według stanu towaru i jego 
     wartości celnej w dniu przyjęcia zgłoszenia celnego i według stawek w 
     tym dniu obowiązujących.
 § 2. Jeżeli po dniu przyjęcia zgłoszenia celnego o dopuszczenie do obrotu, 
     lecz przed dniem zwolnienia towaru, nastąpiło obniżenie stawki celnej, 
     na wniosek zgłaszającego, złożony najpóźniej do dnia zwolnienia towaru,
     stosuje się niższą stawkę.
 § 3. Przepisu § 2 nie stosuje się, jeżeli towary nie mogły zostać zwolnione z 
     przyczyn leżących po stronie zgłaszającego.
                                    
                                Art. 86.
Jeżeli przesyłka zawiera towary klasyfikowane do różnych kodów taryfy celnej 
i klasyfikacja każdego z tych towarów zgodnie z ich kodem do celów dokonania
zgłoszenia celnego pociągałaby za sobą środki i nakłady niewspółmiernie 
wysokie w stosunku do wysokości należności celnych przywozowych, organ celny
może, na wniosek zgłaszającego, wyrazić zgodę, aby należności celne przywozowe
zostały pobrane od całej przesyłki, według kodu taryfy celnej właściwego
towarowi, który podlega najwyższym należnościom celnym przywozowym.
                                Art. 87.
 § 1. Towary dopuszczone do obrotu z zastosowaniem zerowej lub obniżonej 
     stawki celnej ze względu na ich przeznaczenie albo podlegające zwolnieniu
     z należności celnych przywozowych ze względu na przeznaczenie, 
     pozostają pod dozorem celnym.
 § 2. Dozór celny, o którym mowa w § 1, trwa 5 lat od dnia dopuszczenia do 
     obrotu, chyba że:
    1) towar zostaje wywieziony, zniszczony lub zużyty,
    2) upłynął termin wynikający z przepisu szczególnego, w którym miał być 
      spełniony warunek określonego przeznaczenia towaru,
    3) w związku ze zmianą przeznaczenia towaru zostały uiszczone wymagane
      należności celne przywozowe,
 § 3. Przepisy art. 93 i art. 96, wobec towarów określonych w § 1, stosuje się 
     odpowiednio.
                                    
                                Art. 88.
Towary dopuszczone do obrotu tracą status celny towarów krajowych, gdy cło 
za te towary jest zwracane lub umarzane:
    1) w wypadku, o którym mowa w art. 121 § 1 pkt 2,
    2) w wypadku, o którym mowa w art. 248,
    3) jeżeli zwrot lub umorzenie uwarunkowane jest wywozem towarów, 
      powrotnym wywozem lub otrzymaniem innego równoważnego przeznaczenia
      celnego,
    4) w wypadku, gdy zgłoszenie o dopuszczeniu do obrotu zostanie unieważnione.
                                    
                               Rozdział 3
          Procedury zawieszające i gospodarcze procedury celne
                                    
                               Oddział 1
                            Przepisy ogólne
                                    
                                Art. 89.
 § 1. Określenie "procedura zawieszająca" odnosi się, w wypadku towarów 
     niekrajowych, do następujących procedur:
    1) tranzytu,
    2) składu celnego,
    3) uszlachetniania czynnego podlegającego systemowi zawieszeń,
    4) przetwarzania pod kontrolą celną,
    5) odprawy czasowej.
 § 2. Określenie "gospodarcza procedura celna" odnosi się do następujących 
     procedur:
    1) składu celnego,
    2) uszlachetniania czynnego,
    3) przetwarzania pod kontrolą celną,
    4) odprawy czasowej,
    5) uszlachetniania biernego.
 § 3. Użyte w niniejszym rozdziale określenia oznaczają:
    1) towary przywożone - towary objęte procedurą zawieszającą, jak również
      towary, dla których, w ramach uszlachetniania czynnego podlegającego
      systemowi ceł zwrotnych, zostały spełnione formalności dopuszczenia
      do obrotu oraz formalności określone w art. 131,
    2) towary w stanie nie zmienionym - towary przywożone, które w ramach
      procedury uszlachetniania czynnego lub przetwarzania pod 
      kontrolą celną nie zostały poddane żadnym formom uszlachetniania 
      bądź przetwarzania.
                                    
                                Art. 90.
 § 1. Korzystanie z gospodarczej procedury celnej uzależnione jest od uzyskania
     pozwolenia organu celnego.
 § 2. Pozwolenie, o którym mowa w § 1 wydaje i cofa organ celny.
 § 3. Minister Finansów w porozumieniu z Ministrem Gospodarki określi, w 
     drodze rozporządzenia, wzory wniosków i formularzy stosowanych przy 
     wydawaniu pozwoleń, dokumenty, które należy dołączyć do wniosku, 
     terminy składania wniosków oraz inne szczegółowe warunki udzielania 
     pozwoleń.
                                    
                                Art. 91.
 § 1 Pozwolenie, o którym mowa w art. 90, wydawane jest z zachowaniem 
     warunków dotyczących określonej procedury celnej:
    1) osobom, które udzielą gwarancji niezbędnych do prawidłowego przebiegu
      procedury celnej oraz
    2) gdy organ celny może zapewnić właściwy dozór i kontrolę procedury 
      bez konieczności stosowania środków i nakładów niewspółmiernych do 
      zakresu wnioskowanej działalności.
 § 2. Przepis § 1 stosuje się odpowiednio do pozwoleń, o których mowa w 
     art. 105.
                                    
                                Art. 92.
 § 1. Organ celny określa w pozwoleniu warunki oraz terminy stosowania 
     danej procedury celnej.
 § 2. Osoba posiadająca pozwolenie ma obowiązek informować organ celny 
     o każdej zmianie, która nastąpiła po wydaniu pozwolenia i mogła mieć 
     wpływ na korzystanie z tego pozwolenia.
                                    
                                Art. 93.
 § 1. Objęcie towarów procedurą zawieszającą wymaga złożenia zabezpieczenia
     w celu zapewnienia pokrycia kwoty wynikającej z długu celnego, 
     mogącego powstać w stosunku do tych towarów, chyba że przepis 
     szczególny stanowi inaczej.
 § 2. Rada Ministrów określi, w drodze rozporządzenia, wypadki, w których 
     organ celny może odstąpić od pobrania zabezpieczenia.
                                    
                                Art. 94.
Procedura zawieszająca, z wyłączeniem procedury tranzytu, zostaje zakończona,
gdy towary objęte tą procedurą bądź produkty kompensacyjne lub przetworzone
pod kontrolą celną otrzymają inne przeznaczenie celne.
                                    
                                Art. 95.
Organy celne podejmują wszelkie działania sprawdzające i wyjaśniające w celu 
uregulowania sytuacji towarów, wobec których procedura nie została zakończona
zgodnie z określonymi warunkami i terminami.
                                    
                                Art. 96.
Prawa i obowiązki osoby uprawnionej do korzystania z gospodarczej procedury
celnej mogą, zgodnie z warunkami określonymi przez organ celny i za zgodą
tego organu, zostać przeniesione na inne osoby spełniające warunki wymagane
do korzystania z tej procedury.
                                    
                               Oddział 2
                                Tranzyt
                                    
                                Art. 97.
 § 1. Procedura tranzytu pozwala na przemieszczanie z jednego do drugiego 
     miejsca znajdującego się na polskim obszarze celnym:
    1) towarów niekrajowych, nie podlegających w tym czasie należnościom 
      celnym przywozowym i środkom polityki handlowej, jeśli przemieszczanie
      towarów ma się zakończyć poza polskim obszarem celnym, lub
    2) towarów niekrajowych, jeśli przemieszczanie towarów ma się zakończyć
      na polskim obszarze celnym; art. 57 § 2 stosuje się odpowiednio, 
      lub
    3) towarów krajowych, w wypadkach określonych w przepisach szczególnych.
 § 2. Towary, o których mowa w § 1, mogą być objęte procedurą tranzytu 
     nie dłużej niż 14 dni, niezależnie od tego, ile razy towar był objęty tą 
     procedurą, chyba że umowy międzynarodowe stanowią inaczej.
 § 3. Przemieszczanie, o którym mowa w § 1, odbywa się w szczególności z 
     zastosowaniem:
    1) dokumentów określonych przepisami prawa celnego,
    2) karnetu TIR, jeżeli:
       a) rozpoczęło się lub ma się zakończyć poza polskim obszarem celnym
         lub
       b) dotyczy przesyłek towarów, które mają zostać wyładowane na polskim
         obszarze celnym i które są przewożone wraz z towarami 
         przeznaczonymi do wyładowania poza polskim obszarem celnym, 
    3) karnetu ATA używanego jako dokument tranzytowy.
 § 4. W wypadku wprowadzenia na polski obszar celny towarów, o których 
     mowa w § 1 pkt 2, organ celny może z urzędu, w szczególnie uzasadnionych
     wypadkach, uwzględniając interes osoby zobowiązanej, objąć 
     towar procedurą tranzytu.
 § 5. Prezes Głównego Urzędu Ceł określi w drodze zarządzenia, tryb i warunki
     procedury tranzytu oraz wzory wniosków o objęcie towaru procedurą
     tranzytu.
                                    
                                Art. 98.
Procedura tranzytu zostaje zakończona gdy towary i odpowiednie dokumenty 
zostaną przedstawione w urzędzie celnym przeznaczenia, zgodnie z przepisami 
tej procedury.
                                    
                                Art. 99.
 § 1. Główny zobowiązany to osoba, która sama lub za pośrednictwem upoważnionego
     przedstawiciela, przez zgłoszenie celne, wyraziła wolę wykonania
     obowiązków przewidzianych procedurą tranzytu.
 § 2. Główny zobowiązany powinien złożyć zabezpieczenie w celu zagwarantowania
     pokrycia kwoty wynikającej z długu celnego i innych należności 
     mogących powstać w związku z przywozem lub wywozem towaru, chyba 
     że przepis szczególny stanowi inaczej.
 § 3. Organ celny może odstąpić od pobrania zabezpieczenia w wypadku:
    1) przewozów morskich, rzecznych i powietrznych,
    2) przesyłania towarów rurociągami i innymi stałymi liniami przesyłowymi,
    3) przewozów dokonywanych przez przedsiębiorstwa kolejowe.
                                    
                               Art. 100.
 § 1. Organ celny może, z zastrzeżeniem § 3, zwolnić z obowiązku złożenia 
     zabezpieczenia, przy przewozie towarów w ramach procedury tranzytu, 
     osoby spełniające warunki określone w § 2.
 § 2. Zwolnienie określone w § 1, wydawane jest w formie pozwolenia, jedynie
     osobom spełniającym następujące wymogi:
    1) mają swoją siedzibę lub miejsce zamieszkania w kraju,
    2) stale korzystają z procedury tranzytu,
    3) znajdują się w sytuacji finansowej zapewniającej wywiązanie się z zobowiązań
      mogących powstać wobec organu celnego,
    4) nie popełniły żadnego naruszenia przepisów prawa celnego ani przepisów
      podatkowych,
    5) podpisały, na odpowiednim formularzu, zobowiązanie do zapłacenia, 
      na pierwsze pisemne żądanie organu celnego, kwoty należnej z tytułu 
      dokonywania przewozów towarów objętych procedurą tranzytu.
 § 3. Zwolnienia od złożenia zabezpieczenia nie udziela się, jeżeli procedurą 
     tranzytu objęte są towary, których:
    1) całkowita wartość przekracza określoną kwotę, lub
    2) przywóz związany jest ze zwiększonym ryzykiem, przy uwzględnieniu 
      wysokości należności celnych przywozowych i innych obciążeń, którym 
      towary te mogą podlegać.
 § 4. Minister Finansów w porozumieniu z Ministrem Gospodarki określi, w 
     drodze rozporządzenia, tryb i warunki wydawania i cofania pozwoleń, o 
     których mowa w § 2, szczegółowe wymogi, które powinna spełniać osoba
     ubiegająca się o wydanie pozwolenia, wysokość kwoty oraz wykaz 
     towarów, o których mowa w § 3.
 
                               Art. 101.
 § 1. Osobą uprawnioną do korzystania z procedury tranzytu jest główny zobowiązany.
 § 2. Główny zobowiązany powinien:
    1) przedstawić w wyznaczonym terminie i we wskazanym przez organ celny
      urzędzie celnym, towary w nienaruszonym stanie i z zachowaniem 
      środków zastosowanych przez organ celny w celu zapewnienia tożsamości
      towaru,
    2) przestrzegać przepisów procedury tranzytu.
 § 3. Niezależnie od obowiązków głównego zobowiązanego, każda osoba 
     przewożąca towar lub przyjmująca go, jeśli wie o tym, że jest on objęty 
     procedurą tranzytu, jest również zobowiązana do przedstawienia tego 
     towaru w urzędzie celnym przeznaczenia z zachowaniem wymogów, o 
     których mowa w § 2 i § 4.
 § 4. Termin, o którym mowa w § 2, nie może przekraczać 14 dni licząc od 
     dnia pierwszego objęcia towaru procedurą tranzytu.
                                    
                               Oddział 3
                              Skład celny
                                    
                               Art. 102.
 § 1. Procedura składu celnego pozwala na składowanie w składzie celnym:
    1) towarów niekrajowych, które w czasie tego składowania nie podlegają 
      cłu ani ograniczeniom i zakazom określonym w przepisach odrębnych, 
      z wyjątkiem ograniczeń i zakazów stosowanych do ochrony porządku 
      lub bezpieczeństwa publicznego, obyczajności, higieny lub zdrowia ludzi,
      zwierząt i roślin oraz ochrony środowiska,
    2) towarów krajowych, dla których dokonano odpowiednich wywozowych 
      formalności celnych.
 § 2. Składem celnym jest miejsce określone w pozwoleniu wydanym przez 
     organ celny, podlegające dozorowi celnemu i kontroli celnej, w którym 
     towary mogą być składowane zgodnie z ustalonymi warunkami.
 § 3. Minister Finansów w porozumieniu z Ministrem Gospodarki określi, w 
     drodze rozporządzenia, wypadki, w których towary mogą być objęte 
     procedurą składu celnego bez ich złożenia w składzie celnym.
                                    
                               Art. 103.
 § 1. Skład celny może być składem celnym publicznym lub składem celnym 
     prywatnym.
 § 2. Składem celnym publicznym jest skład celny, z którego może korzystać 
     każda osoba krajowa w celu składowania towarów.
 § 3. Składem celnym prywatnym jest skład celny przeznaczony do składowania
     przez prowadzącego skład celny towarów przeznaczonych wyłącznie
     na potrzeby prowadzonej przez niego działalności gospodarczej.
                                    
                               Art. 104.
 § 1. Prowadzącym skład celny może być wyłącznie osoba posiadająca pozwolenie
     na prowadzenie składu celnego.
 § 2. Korzystającym ze składu celnego jest osoba na rzecz której dokonano 
     zgłoszenia do procedury składu celnego lub osoba, na którą przeniesiono
     prawa i obowiązki korzystającego ze składu celnego.
                                    
                               Art. 105.
 § 1. Prowadzenie składu celnego uzależnione jest od uzyskania pozwolenia 
     organu celnego.
 § 2. Pozwolenie, o którym mowa w § 1, wydaje i cofa Prezes Głównego 
     Urzędu Ceł.
 § 3. Osoba, która zamierza prowadzić skład celny, składa pisemny wniosek.
 § 4. Pozwolenie określa warunki prowadzenia składu celnego.
 § 5. Pozwolenie na prowadzenie prywatnego składu celnego udzielane jest 
     tylko osobom, które spełniają następujące warunki: 
    1) są osobami krajowymi w rozumieniu art. 3 § 1 pkt 11 lit. a) i lit. b),
    2) dokonują systematycznie przywozu lub wywozu towarów od co najmniej
      1 roku,
    3) są podatnikami podatku od towarów i usług,
    4) są podmiotami których działalnością kierują osoby, które nie zostały 
      skazane prawomocnym wyrokiem za przestępstwo przeciwko dokumentom,
      mieniu, przestępstwo gospodarcze lub przestępstwo skarbowe,
    5) nie zalegają z cłem, podatkami stanowiącymi dochód budżetu państwa 
      ani składkami na ubezpieczenie społeczne, a także nie jest wobec nich 
      prowadzone postępowanie egzekucyjne, upadłościowe, likwidacyjne 
      lub układowe,
    6) złożą w formie, o której mowa w art. 199 § 1 pkt 1 lub 2 generalne 
      zabezpieczenie należności celnych przywozowych lub celnych wywozowych,
      w związku ze stosowaniem procedury, w wysokości odpowiadającej
      zakresowi przewidywanej działalności,
    7) nie zostało im cofnięte pozwolenie na prowadzenie składu celnego, ze 
      względu na naruszenie przepisów prawa, w okresie ostatnich 5 lat,
    8) przedłożą pozytywną opinię o sytuacji finansowej, wydaną przez bank 
      prowadzący rachunek rozliczeniowy.
 § 6. Pozwolenie na prowadzenie publicznego składu celnego jest udzielane 
     osobom, które spełniają warunki określone w § 5 pkt 1 i pkt 3-8.
 § 7. Rozpoczęcie działalności składu celnego wymaga uprzedniego zatwierdzenia
     przez właściwy organ celny regulaminu funkcjonowania tego 
     składu sporządzonego przez prowadzącego skład celny.
 § 8. Minister Finansów w porozumieniu z Ministrem Gospodarki określi, w 
     drodze rozporządzenia:
    1) szczegółowy tryb i warunki udzielania oraz cofania pozwoleń na prowadzenie
      składu celnego,
    2) warunki tworzenia i funkcjonowania składów celnych oraz szczegółowe
      warunki stosowania procedury składu celnego.
 § 9. Prezes Głównego Urzędu Ceł, określi w drodze zarządzenia, wzór 
     wniosku o wydanie pozwolenia oraz dokumenty, które należy dołączyć 
     do tego wniosku.
                                    
                               Art. 106.
 § 1. Organ celny nie wydaje pozwolenia na prowadzenie składu celnego lub 
     ogranicza zakres wnioskowanej działalności w wypadku, gdy udzielenie 
     pozwolenia może powodować zagrożenie interesu gospodarki narodowej,
     obronności lub bezpieczeństwa państwa, albo zagrożenie bezpieczeństwa
     bądź dóbr osobistych obywateli, a także gdy proponowana lokalizacja
     składu celnego, stan lub wielkość pomieszczeń, w których ma 
     być prowadzony skład celny, albo stan ich wyposażenia lub też ilość 
     składów celnych, uniemożliwi lub znacznie utrudni organowi celnemu 
     sprawowanie dozoru celnego lub kontroli celnej.
 § 2. Organ celny cofa pozwolenie na prowadzenie składu celnego, jeżeli:
    1) z wnioskiem o cofnięcie występuje prowadzący skład celny,
    2) po uzyskaniu pozwolenia w terminie 3 miesięcy nie podjęto działalności
      lub ją przerwano na czas dłuższy niż 3 miesiące, bez powiadomienia
      organu celnego,
    3) prowadzący skład celny prowadzi działalność niezgodnie z przepisami 
      prawa celnego, otrzymanym pozwoleniem lub regulaminem funkcjonowania
      składu celnego,
    4) zostaje naruszony którykolwiek warunek, określony w art. 105 § 6, a w 
      wypadku prowadzącego prywatny skład celny, warunków określonych 
      w art. 105 § 5.
 § 3. Organ celny może cofnąć pozwolenie na prowadzenie składu celnego, 
     gdy rozmiar prowadzonej działalności nie uzasadnia dalszego jej prowadzenia
     lub gdy osoba, która otrzymała pozwolenie, w istotny sposób 
     naruszyła przepisy prawa lub nie gwarantuje należytego stosowania tego 
     prawa.
                                    
                               Art. 107.
Z zastrzeżeniem art. 108, prowadzący skład celny odpowiedzialny jest za:
    1) zapewnienie, aby towary złożone w składzie celnym nie zostały usunięte
      spod dozoru celnego,
    2) wykonywanie obowiązków wynikających ze składowania towarów objętych
      procedurą składu celnego,
    3) przestrzeganie warunków określonych w pozwoleniu i regulaminie funkcjonowania
      składu celnego.
                                    
                               Art. 108.
Pozwolenie na prowadzenie składu celnego publicznego może określać, że odpowiedzialność,
o której mowa w art. 107 pkt 1 i 2, ponosi jedynie  korzystający
ze składu.
                               Art. 109.
Korzystający ze składu celnego jest odpowiedzialny za wykonywanie obowiązków
wynikających z objęcia towarów procedurą składu celnego oraz jest zobowiązany
do złożenia zabezpieczenia w celu zagwarantowania pokrycia długu 
celnego mogącego powstać w związku z objęciem towaru procedurą składu celnego.
                                    
                               Art. 110.
Organ celny może wydać pozwolenie na przeniesienie na inną osobę praw i 
obowiązków prowadzącego skład celny.
                                    
                               Art. 111.
Organ celny może zażądać od prowadzącego skład celny złożenia zabezpieczenia
dotyczącego odpowiedzialności określonej w art. 107.
                                    
                               Art. 112.
Osoba wyznaczona lub zaakceptowana przez organ celny jest zobowiązana do 
prowadzenia w sposób określony przez ten organ, ewidencji towarowej dotyczącej
wszystkich towarów objętych procedurą składu celnego.
                                    
                               Art. 113.
Towary objęte procedurą składu celnego, z chwilą ich wprowadzenia do składu
celnego, powinny zostać ujęte w ewidencji towarowej, o której mowa w art. 
112.
                               Art. 114.
 § 1. W uzasadnionych gospodarczo wypadkach i o ile nie ogranicza to możliwości
     sprawowania dozoru celnego, organ celny może wydać pozwolenie,
     by:
    1) towary krajowe, inne niż określone w art. 102 § 1 pkt 2, były składowane
      w pomieszczeniach składu celnego,
    2) towary niekrajowe zostały poddane w pomieszczeniach składu celnego 
      procesom uszlachetniania, w ramach procedury uszlachetniania czynnego,
      zgodnie z warunkami tej procedury,
    3) towary niekrajowe zostały poddane w pomieszczeniach składu celnego 
      procesom przetworzenia pod kontrolą celną, zgodnie z warunkami tej 
      procedury.
 § 2. W wypadkach określonych w § 1, towary nie są objęte procedurą składu
     celnego.
 § 3. Organ celny może zażądać, aby towary określone w § 1 zostały ujęte w 
     ewidencji towarowej, o której mowa w art. 112.
                                    
                               Art. 115.
Składowanie towarów objętych procedurą składu celnego nie jest ograniczone 
w czasie. W wyjątkowych wypadkach organ celny może wyznaczyć termin, 
przed upływem którego korzystający ze składu celnego powinien nadać towarom
inne przeznaczenie celne.
                                    
                               Art. 116.
 § 1. Towary przywożone mogą być poddane zwyczajowym czynnościom mającym
     na celu zapewnienie ich utrzymania w niezmienionym stanie, poprawienie
     ich wyglądu, jakości handlowej lub przygotowanie ich do dystrybucji
     bądź odsprzedaży.
 § 2. Dokonanie czynności, o których mowa w § 1, jest uzależnione od 
     uprzedniego uzyskania pozwolenia organu celnego.
 § 3. Pozwolenie ustala warunki dokonania tych czynności.
 § 4. Prezes Głównego Urzędu Ceł może ustalić, w drodze zarządzenia, 
     czynności, o których mowa w § 1.
                                    
                               Art. 117.
 § 1. W uzasadnionych gospodarczo wypadkach towary objęte procedurą 
     składu celnego mogą zostać czasowo wyprowadzone ze składu celnego. 
 § 2. Wyprowadzenie, o którym mowa w § 1, może nastąpić jedynie po 
     uprzednim uzyskaniu od organu celnego pozwolenia określającego warunki
     na jakich to wyprowadzenie może nastąpić.
 § 3. Towary, czasowo wyprowadzone ze składu celnego, mogą zostać poddane
     czynnościom, o których mowa w art. 116 § 1. Przepis art. 116 § 2 
     i § 3 stosuje się odpowiednio.
                                    
                               Art. 118.
Organ celny może wydać pozwolenie na przemieszczenie towarów objętych 
procedurą składu celnego do innego składu celnego.
                                    
                               Art. 119.
 § 1. Jeżeli w stosunku do towarów przywożonych objętych procedurą składu 
     celnego powstanie dług celny, a wartość celna tych towarów została 
     ustalona w oparciu o cenę faktycznie zapłaconą lub należną wraz z zawartymi
     w niej kosztami składowania i utrzymania w stanie niezmienionym
     towarów, gdy były objęte procedurą składu celnego, to koszty te 
     odlicza się od wartości celnej, o ile są oddzielnie wyodrębnione z ceny 
     faktycznie zapłaconej lub należnej za towar.
 § 2. Jeżeli towary przywożone objęte procedurą składu celnego zostały poddane
     zwyczajowym czynnościom, o których mowa w art. 116 § 1, to na 
     wniosek zgłaszającego, przy ustalaniu kwoty cła uwzględnia się rodzaj, 
     wartość celną oraz ilość towaru, jak gdyby towary te nie były poddane 
     tym czynnościom.
 § 3. Jeżeli towary przywożone objęte procedurą składu celnego są, na podstawie
     art. 80, dopuszczone do obrotu bez przedstawiania ich organom 
     celnym i przed złożeniem odpowiedniego zgłoszenia, a elementy kalkulacyjne
     dotyczące tych towarów zostały określone lub przyjęte w chwili 
     objęcia towarów procedurą składu celnego, uznaje się, że elementy te 
     należy uwzględnić przy stosowaniu art. 222. Towary te podlegają kontroli,
     o której mowa w art. 83.
                                    
                               Art. 120.
Wartość celna towaru zgłaszanego do procedury dopuszczenia do obrotu, który
to towar wcześniej był objęty procedurą składu celnego, może zostać obniżona
w stosunku do wartości tego towaru z dnia objęcia procedurą składu celnego
jedynie w szczególnie uzasadnionych wypadkach.
                                    
                               Oddział 4
                         Uszlachetnianie czynne
                                    
                               Art. 121.
 § 1. Z zastrzeżeniem art. 122, procedura uszlachetniania czynnego pozwala 
     na poddanie na polskim obszarze celnym jednemu lub większej liczbie 
     procesów uszlachetniania:
    1) towarów niekrajowych przeznaczonych do powrotnego wywozu poza 
      polski obszar celny w postaci produktów kompensacyjnych, bez obciążania
      tych towarów cłem lub stosowania wobec nich środków polityki 
      handlowej, lub
    2) towarów dopuszczonych do obrotu ze zwrotem lub umorzeniem cła 
      należnego do zapłacenia za takie towary, jeżeli zostaną one wywiezione
      poza polski obszar celny w postaci produktów kompensacyjnych.
 § 2. W procedurze uszlachetniania czynnego wymienione określenia oznaczają:
    1) system zawieszeń - procedura uszlachetniania czynnego w formie 
      przewidzianej w § 1 pkt 1,
    2) system ceł zwrotnych - procedura uszlachetniania czynnego w formie 
      przewidzianej w § 1 pkt 2,
    3) procesy uszlachetniania:
       a) obróbka towarów, w tym składanie, montaż lub instalowanie ich w 
         innych towarach,
       b) przetwarzanie towarów,
       c) naprawa towarów, w tym ich odnawianie i porządkowanie,
       d) wykorzystywanie niektórych towarów nie wchodzących w skład 
         produktów kompensacyjnych, ale umożliwiających lub ułatwiających
         ich produkcję, jeżeli towary te są całkowicie lub częściowo 
         zużyte w tym procesie, z wyłączeniem narzędzi, urządzeń i wyposażenia,
    4) produkty kompensacyjne - wszelkie produkty powstałe w wyniku procesów
      uszlachetniania, w tym resztki i odpady,
    5) towary  ekwiwalentne - towary krajowe, które są wykorzystywane w 
      miejsce towarów przywożonych do wytwarzania produktów kompensacyjnych,
    6) współczynnik produktywności - ilość lub procent produktów kompensacyjnych
      uzyskanych w wyniku uszlachetnienia w stosunku do ogólnej 
      ilości towarów przywożonych.
                                    
                               Art. 122.
 § 1. Organ celny może wydać pozwolenie na:
    1) wytwarzanie produktów kompensacyjnych z towarów ekwiwalentnych,
    2) wywóz poza polski obszar celny produktów kompensacyjnych wytwarzanych
      z towarów ekwiwalentnych, przed przywozem towarów przeznaczonych
      do uszlachetnienia,
  - pod warunkiem, że towary ekwiwalentne są tej samej jakości i mają te 
   same cechy charakterystyczne, co towary przywożone do uszlachetnienia. 
 § 2. W szczególnych wypadkach i za zgodą organu celnego mogą zostać dopuszczone
     towary ekwiwalentne o wyższym stopniu przetworzenia niż 
     towary przywożone.
 § 3. W wypadkach, o których mowa w § 1 i § 2, towary przywożone są traktowane
     jako towary ekwiwalentne, a te ostatnie są traktowane jako towary
     przywożone.
 § 4. Jeżeli produkty kompensacyjne, w wypadku o którym mowa w § 1 pkt 
     2, podlegają należnościom celnym wywozowym a nie zostały wywiezione 
     lub powrotnie wywiezione w ramach procedury uszlachetniania czynnego,
     osoba posiadająca pozwolenie powinna złożyć zabezpieczenie w celu
     zagwarantowania uiszczenia tych należności, w razie nieprzywiezienia 
     w terminie towarów do uszlachetnienia.
                                    
                               Art. 123.
Pozwolenie na uszlachetnianie czynne może być wydane na wniosek osoby, 
która dokonuje procesu uszlachetniania lub która organizuje ten proces. 
                                    
                               Art. 124.
Pozwolenie na uszlachetnianie czynne udzielane jest jedynie:
    1) osobom krajowym; pozwolenie na dokonanie przywozu nie mającego 
      charakteru zarobkowego może być udzielone również osobom mającym
      miejsce zamieszkania za granicą,
    2) gdy można będzie stwierdzić, że towary przywożone wejdą w skład 
      produktów kompensacyjnych, nie naruszając przepisów dotyczących 
      wykorzystywania towarów określonych w art. 121 § 2 pkt 3 lit. d) lub 
      art. 122, o ile możliwe będzie stwierdzenie, że warunki wymagane wobec
      towarów ekwiwalentnych będą spełnione.
                                    
                               Art. 125.
 § 1. Organ celny wyznacza termin, w którym produkty kompensacyjne powinny
     zostać wywiezione lub powrotnie wywiezione, bądź otrzymać inne 
     przeznaczenie celne. Termin wyznaczany jest przy uwzględnieniu czasu 
     niezbędnego na przeprowadzenie czynności związanych z uszlachetnieniem
     i zbytem produktów kompensacyjnych.
 § 2. Termin, o którym mowa w § 1, biegnie od dnia, w którym towary niekrajowe
     zostały objęte procedurą uszlachetniania czynnego. Organ celny
     może wydać pozwolenie na przedłużenie terminu, na podstawie odpowiednio
     umotywowanego wniosku osoby posiadającej pozwolenie.
 § 3. W wypadku zastosowania art. 122 § 1 pkt 2, organ celny wyznacza termin,
     w ciągu którego towary niekrajowe powinny zostać zgłoszone do 
     procedury uszlachetniania czynnego. Termin ten biegnie od dnia przyjęcia
     zgłoszenia do wywozu produktów kompensacyjnych uzyskanych z 
     odpowiednich towarów ekwiwalentnych. Towary, które zostaną przywiezione
     po upływie terminu, nie są traktowane jako towary ekwiwalentne 
     w rozumieniu art. 122 § 3.
 § 4. Organ celny może wydać pozwolenie, aby termin, który rozpoczyna 
     swój bieg w danym miesiącu kalendarzowym lub kwartale, upływał odpowiednio
     ostatniego dnia następującego po nim miesiąca kalendarzowego
     lub kwartału.
                                    
                               Art. 126.
Organ celny zatwierdza współczynnik produktywności; może również określić 
sposób jego wyznaczania. Współczynnik produktywności określa się, uwzględniając
okoliczności, w jakich proces uszlachetniania jest lub ma być prowadzony.
                                    
                               Art. 127.
 § 1. W razie powstania długu celnego, jego wysokość określa się na podstawie
     elementów kalkulacyjnych właściwych dla towarów przywożonych w 
     dniu przyjęcia zgłoszenia celnego tych towarów do procedury uszlachetniania
     czynnego, z zastrzeżeniem art. 128.
 § 2. Jeżeli w chwili, o której mowa w § 1, towary przywożone spełniają warunki
     do korzystania z preferencyjnych, obniżonych lub zawieszonych 
     stawek celnych, bądź stawek obniżonych w ramach kontyngentów taryfowych
     lub plafonów taryfowych, będą one mogły korzystać z takich 
     stawek tylko wówczas, jeżeli stawki te obowiązują w dniu przyjęcia 
     zgłoszenia o dopuszczenie do obrotu wobec identycznych towarów.
                                    
                               Art. 128.
 § 1. Produkty kompensacyjne znajdujące się w wykazie, o którym mowa w § 
     6, podlegają właściwym dla nich należnościom celnym przywozowym, 
     gdy zostaną dopuszczone do obrotu w ilościach proporcjonalnych do 
     wywiezionej części produktów kompensacyjnych nie znajdujących się w 
     tym wykazie; osoba posiadająca pozwolenie może wnioskować o naliczenie
     należności za te produkty zgodnie z warunkami określonymi w 
     art. 127.
 § 2. Produkty kompensacyjne, które zostały objęte procedurą zawieszającą 
     lub wprowadzone do wolnego obszaru celnego, podlegają należnościom 
     celnym przywozowym, obliczanym zgodnie z przepisami dotyczącymi 
     właściwej procedury zawieszającej lub wolnego obszaru celnego, przy 
     czym kwota należności celnych przywozowych nie może być niższa od 
     kwoty naliczonej zgodnie z art. 127, chyba że produkty kompensacyjne 
     objęte zostały procedurą przetwarzania pod kontrolą celną; osoba zainteresowana
     może wnioskować o naliczenie należności zgodnie z warunkami
     określonymi w art. 127.
 § 3. Produkty kompensacyjne mogą podlegać przepisom dotyczącym sposobu
     obliczania należności celnych przywozowych w ramach procedury 
     przetwarzania pod kontrolą celną, o ile towary przywożone mogą być 
     objęte tą procedurą.
 § 4. Produkty kompensacyjne będą korzystać z preferencji taryfowych ze 
     względu na ich przeznaczenie, o ile w chwili przyjęcia zgłoszenia o dopuszczenie
     do obrotu obowiązują przepisy przewidujące preferencyjne 
     traktowanie identycznych towarów.
 § 5. Produkty kompensacyjne będą zwolnione od cła, o ile w chwili przyjęcia 
     zgłoszenia o dopuszczenie do obrotu obowiązują przepisy przewidujące 
     zwolnienie od cła identycznych towarów.
 § 6. Minister Finansów w porozumieniu z Ministrem Gospodarki określi, w 
     drodze rozporządzenia, wykaz produktów kompensacyjnych oraz wykaz 
     procesów uszlachetniania, do obliczania należności celnych przywozowych
     właściwych dla tych produktów.
                                    
                               Art. 129.
 § 1. Po uzyskaniu pozwolenia wydanego zgodnie z warunkami określonymi 
     w przepisach dotyczących uszlachetniania biernego, niektóre lub wszystkie
     produkty kompensacyjne lub towary w stanie niezmienionym mogą 
     zostać wywiezione poza polski obszar celny w celu poddania ich uzupełniającym
     procesom uszlachetniania.
 § 2. W wypadku powstania długu celnego w stosunku do towarów powrotnie
     przywożonych, nałożone zostaną:
    1) należności celne przywozowe na produkty kompensacyjne lub towary 
      w stanie niezmienionym, o których mowa w § 1, obliczone zgodnie z 
      art. 127 lub art. 128, oraz
    2) należności celne przywozowe na produkty powrotnie przywożone po 
      ich uszlachetnieniu poza polskim obszarem celnym, których kwota zostanie
      obliczona na podstawie przepisów dotyczących procedury uszlachetniania
      biernego, na tych samych warunkach, jakie miałyby zastosowanie,
      gdyby towary wywożone w ramach procedury uszlachetniania 
      biernego zostały dopuszczone do obrotu przed dokonaniem tego wywozu.
                                    
                               Art. 130.
System ceł zwrotnych może być stosowany wobec wszystkich towarów, z wyjątkiem
tych, które w chwili przyjęcia zgłoszenia o dopuszczenie do obrotu:
    1) podlegają ograniczeniom ilościowym w przywozie, lub
    2) korzystają z zawieszonych stawek celnych albo, w ramach plafonów 
      taryfowych lub kontyngentów taryfowych, z obniżonych stawek celnych.
                                    
                               Art. 131.
 § 1. W zgłoszeniu o dopuszczenie towaru do obrotu należy wskazać, że 
     przywóz towaru następuje w systemie ceł zwrotnych, oraz podać dane 
     dotyczące udzielonego pozwolenia.
 § 2. Na żądanie organu celnego do zgłoszenia o dopuszczenie do obrotu należy
     dołączyć pozwolenie na uszlachetnianie czynne.
                                    
                               Art. 132.
Do systemu ceł zwrotnych nie mają zastosowania art. 122 § 1 pkt 2, § 3 i § 4, 
art. 127, art. 128 § 3 i art. 135.
                                    
                               Art. 133.
 § 1. Osoba posiadająca pozwolenie może zwrócić się o zwrot lub umorzenie 
     cła, o ile udowodni organowi celnemu, że produkty kompensacyjne uzyskane
     z towarów przywiezionych i dopuszczonych do obrotu w systemie 
     ceł zwrotnych zostały:
    1) wywiezione, lub
    2) objęte, w celu późniejszego powrotnego ich wywozu, procedurą tranzytu,
      procedurą składu celnego, procedurą odprawy czasowej, procedurą
      uszlachetniania czynnego z zastosowaniem systemu zawieszeń, 
      lub wprowadzone do wolnego obszaru celnego,
  - jeżeli zostały spełnione wszystkie pozostałe warunki procedury uszlachetniania
   czynnego.
 § 2. W wypadku otrzymania przeznaczenia celnego, jednego z określonych 
     w § 1 pkt 2, produkty kompensacyjne traktowane są jak towary niekrajowe.
 § 3. Wniosek o zwrot cła powinien być złożony łącznie ze złożeniem dokumentów
     wymaganych do uzyskania przeznaczenia celnego, o którym 
     mowa w § 1.
 § 4. W szczególnie uzasadnionych wypadkach organ celny może zezwolić, 
     aby produkty kompensacyjne, które zgodnie z § 1, zostały objęte procedurą
     celną, bądź umieszczone w wolnym obszarze celnym, zostały 
     dopuszczone do obrotu. W takim wypadku, z zastrzeżeniem art. 128 § 
     2, uznaje się, że kwota zwróconego lub umorzonego cła staje się kwotą 
     wynikającą z długu celnego.
 § 5. W celu określenia kwoty cła, które ma zostać zwrócone lub umorzone, 
     art. 128 § 1 stosuje się odpowiednio.
                                    
                               Art. 134.
Czasowy wywóz produktów kompensacyjnych dokonywany w sposób określony 
w art. 129 § 1, nie będzie uważany za wywóz ze zwrotem należności określonym
w art. 133, z wyjątkiem wypadków, gdy takie produkty nie zostały powrotnie
przywiezione do kraju w wyznaczonym terminie.
                                    
                               Art. 135.
Nie pobiera się należności celnych wywozowych od produktów kompensacyjnych
powstałych w trakcie procedury uszlachetniania czynnego z zastosowaniem
systemu zawieszeń.
                                    
                               Art. 136.
Minister Finansów w porozumieniu z Ministrem Gospodarki określi, w drodze 
rozporządzenia, szczegółowe warunki udzielania i cofania pozwoleń oraz 
szczegółowe warunki stosowania procedury uszlachetniania czynnego.
                                    
                               Oddział 5
                    Przetwarzanie pod kontrolą celną
                                    
                               Art. 137.
Procedura przetwarzania pod kontrolą celną umożliwia użycie towarów niekrajowych
na polskim obszarze celnym w procesach zmieniających ich rodzaj lub 
stan, bez stosowania wobec nich cła i środków polityki handlowej oraz umożliwia
dopuszczenie produktów powstających w takich procesach (produkty 
przetworzone) do obrotu, z zastosowaniem właściwych dla nich należności celnych
przywozowych.
                               Art. 138.
Minister Finansów w porozumieniu z Ministrem Gospodarki określi, w drodze 
rozporządzenia, wykaz towarów oraz rodzaje procesów przetwarzania, wobec 
których stosuje się procedurę przetwarzania pod kontrolą celną.
                                    
                               Art. 139.
Pozwolenie na przetwarzanie pod kontrolą celną udzielane jest na wniosek 
osoby, która ma dokonać przetwarzania lub organizować to przetwarzanie.
                                    
                               Art. 140.
Pozwolenie na przetwarzanie pod kontrolą celną może być udzielone osobom 
krajowym, gdy zostaną spełnione następujące warunki:
    1) będzie możliwe ustalenie, że towary przywożone wejdą w skład produktów
      przetworzonych,
    2) przywiezione towary po ich przetworzeniu nie mogą być, bez ponoszenia
      nadmiernych kosztów, przywrócone do rodzaju lub stanu w jakim
      znajdowały się w chwili gdy zostały objęte procedurą,
    3) zastosowanie procedury przetwarzania pod kontrolą celną nie będzie 
      stanowić obejścia przepisów dotyczących pochodzenia towarów i ograniczeń
      ilościowych mających zastosowanie wobec towarów dopuszczanych
      do obrotu.
                                    
                               Art. 141.
Do procedury przetwarzania pod kontrolą celną stosuje się odpowiednio art. 
125 § 1 i § 2 oraz art. 126.
                                    
                               Art. 142.
W wypadku powstania długu celnego odnoszącego się do towarów w stanie 
niezmienionym lub produktów, które znajdują się na pośrednim etapie przetworzenia
w stosunku do stopnia przetworzenia określonego w pozwoleniu, 
kwota długu jest obliczana na podstawie elementów kalkulacyjnych z dnia 
przyjęcia zgłoszenia towarów do procedury przetwarzania pod kontrolą celną.
                                    
                               Art. 143.
 § 1. Jeżeli towary przywożone spełniają warunki do zastosowania preferencyjnych,
     obniżonych lub zawieszonych stawek celnych w chwili ich objęcia
     procedurą przetwarzania pod kontrolą celną, a zastosowanie w tym 
     czasie tego rodzaju stawek jest możliwe wobec produktów dopuszczanych
     do obrotu, identycznych jak produkty przetworzone, to należności, 
     którym podlegają produkty przetworzone, oblicza się z zastosowaniem 
     takich stawek.
 § 2. Jeżeli obniżone stawki celne wobec towarów przywożonych stosowane 
     są w ramach kontyngentów taryfowych lub plafonów taryfowych, to zastosowanie
     takich stawek wobec produktów przetworzonych uzależnione
     jest również od ich obowiązywania wobec towarów przywożonych w 
     dniu dopuszczenia do obrotu produktów przetworzonych. 
 § 3. W wypadku, o którym mowa w § 2, ilość towarów przywożonych, która 
     została faktycznie zużyta przy wytworzeniu dopuszczonych do obrotu 
     produktów przetworzonych, jest wliczana do kontyngentów taryfowych 
     lub plafonów taryfowych obowiązujących dla towarów przywożonych w 
     dniu dopuszczenia do obrotu produktów przetworzonych. Dopuszczone 
     do obrotu produkty przetworzone nie obciążają kontyngentów taryfowych
     ani plafonów taryfowych ustanowionych dla towarów identycznych 
     jak produkty przetworzone.
                                    
                               Art. 144.
Minister Finansów w porozumieniu z Ministrem Gospodarki określi, w drodze 
rozporządzenia, szczegółowe warunki udzielania i cofania pozwoleń oraz 
szczegółowe warunki stosowania procedury przetwarzania pod kontrolą celną.
                                    
                               Oddział 6
                            Odprawa czasowa
                                    
                               Art. 145.
 § 1. Procedura odprawy czasowej pozwala na wykorzystywanie na polskim 
     obszarze celnym towarów niekrajowych przeznaczonych do powrotnego 
     wywozu bez dokonywania żadnych zmian, z wyjątkiem zwykłego zużycia 
     wynikającego z używania tych towarów, z całkowitym lub częściowym 
     zwolnieniem od cła i bez stosowania wobec nich środków polityki handlowej.
 § 2. Pozwolenie na dokonanie odprawy czasowej udzielane jest na wniosek 
     osoby, która ma użytkować towary lub organizować ich użytkowanie.
 § 3. Procedurą odprawy czasowej z całkowitym zwolnieniem od cła mogą 
     być objęte wyłącznie towary, o których mowa w art. 148 pkt 2.
 § 4. Procedurą odprawy czasowej z częściowym zwolnieniem od cła mogą 
     być objęte towary, które spełniają następujące warunki:
    1) są własnością osoby mającej siedzibę lub miejsce zamieszkania za granicą,
    2) nie są towarami podlegającymi odprawie czasowej z całkowitym zwolnieniem
      od cła.
                                    
                               Art. 146.
 § 1. Z zastrzeżeniem § 2, w wypadku braku możliwości ustalenia tożsamości 
     towarów przywożonych, organ celny nie wydaje pozwolenia na zastosowanie
     procedury odprawy czasowej.
 § 2. Organ celny może wyrazić zgodę na zastosowanie procedury odprawy 
     czasowej w wypadku, gdy brak możliwości ustalenia tożsamości towaru 
     nie spowoduje nadużycia tej procedury.
 
                               Art. 147.
 § 1. Organ celny wyznacza termin, w którym towary przywożone powinny 
     zostać powrotnie wywiezione lub otrzymać nowe przeznaczenie celne. 
 § 2. Przy wyznaczaniu terminu, o którym mowa w § 1, należy uwzględnić cel 
     przywozu, jednakże termin ten nie może przekroczyć 2 lat, licząc od 
     dnia przyjęcia zgłoszenia celnego.
 § 3. Organ celny może, w uzasadnionych okolicznościach, na wniosek osoby, 
     której sprawa dotyczy, przedłużyć termin, o którym mowa w § 1, w celu 
     umożliwienia wykorzystania towaru. Wniosek powinien być złożony 
     przed upływem wyznaczonego terminu.
                                    
                               Art. 148.
Minister Finansów w porozumieniu z Ministrem Gospodarki określi, w drodze 
rozporządzenia:
    1) szczegółowy tryb i warunki stosowania procedury odprawy czasowej,
    2) towary, które mogą być przedmiotem odprawy czasowej z całkowitym 
      zwolnieniem od cła.
    3) towary, które nie mogą być przedmiotem odprawy czasowej z częściowym
      zwolnieniem od cła.
                               Art. 149.
 § 1. Kwota cła za towary objęte procedurą odprawy czasowej z częściowym 
     zwolnieniem od cła wynosi za każdy rozpoczęty miesiąc stosowania tej 
     procedury 3% kwoty cła, które miałoby być uiszczone za te towary, 
     gdyby zostały dopuszczone do obrotu w dniu, w którym zostały objęte 
     procedurą odprawy czasowej. 
 § 2. Należność obliczana jest za cały okres objęcia towaru procedurą i pobierana
     w ratach miesięcznych płatnych z góry za każdy miesiąc.
 § 3. Przeniesienie, zgodnie z art. 96, praw i obowiązków wynikających z 
     procedury odprawy czasowej nie oznacza, że taki sam system zwolnień 
     musi być zastosowany wobec osoby, na którą przeniesiono prawa i 
     obowiązki wynikające z tej procedury.
 § 4. Jeżeli przeniesienie, o którym mowa w § 3, dokonywane jest z częściowym
     zwolnieniem dla obu osób uprawnionych do korzystania z tej procedury
     w tym samym miesiącu, posiadacz pierwotnego pozwolenia będzie
     zobowiązany do zapłacenia kwoty cła za cały ten miesiąc.
 
                               Art. 150.
 § 1. W razie powstania długu celnego w stosunku do towarów przywożonych,
     kwota takiego długu będzie obliczana według elementów kalkulacyjnych
     z dnia przyjęcia zgłoszenia o objęcie ich procedurą odprawy 
     czasowej.
 § 2. Jeżeli z powodu innego niż objęcie towarów procedurą odprawy czasowej
     z częściowym zwolnieniem od cła, powstanie dług celny w stosunku 
     do towarów objętych procedurą odprawy czasowej, kwota takiego długu 
     będzie równa różnicy między kwotą należności określoną z zastosowaniem
     § 1, a kwotą pobraną na podstawie art. 149.
                                    
                               Oddział 7
                         Uszlachetnianie bierne
                                    
                               Art. 151.
 § 1. Procedura uszlachetniania biernego pozwala - z zastrzeżeniem art. 129 
     oraz przepisów mających zastosowanie do systemu wymiany towarów 
     określonego w art. 159-164 - dokonać czasowego wywozu towarów krajowych
     poza polski obszar celny, w celu poddania ich procesom uszlachetniania
     oraz dopuszczenia produktów powstałych w wyniku tych 
     procesów do obrotu, z całkowitym lub częściowym zwolnieniem od cła.
 § 2. Wobec towarów krajowych wywożonych czasowo stosuje się należności 
     celne wywozowe, środki polityki handlowej oraz inne określone w przepisach
     wymagania do wyprowadzenia towaru krajowego poza polski obszar
     celny.
 § 3. W procedurze uszlachetniania biernego, wymienione określenia oznaczają:
    1) towary wywożone czasowo - towary objęte procedurą uszlachetniania 
      biernego,
    2) procesy uszlachetniania - procesy wymienione w art. 121 § 2 pkt 3 lit. 
      a)-c),
    3) produkty kompensacyjne - wszelkie produkty powstałe w wyniku procesów
      uszlachetniania,
    4) współczynnik produktywności - ilość lub procent produktów kompensacyjnych
      uzyskanych w wyniku uszlachetnienia w stosunku do ogólnej 
      ilości towarów wywożonych czasowo.
    
                               Art. 152.
Nie mogą zostać objęte procedurą uszlachetniania biernego towary krajowe:
    1) których wywóz wiąże się ze zwrotem lub umorzeniem cła, lub
    2) które przed ich wywozem, zostały dopuszczone do obrotu z całkowitym
      zwolnieniem od cła ze względu na ich przeznaczenie, tak długo, 
      jak obowiązują warunki ustalone do udzielenia takiego zwolnienia.
    
                               Art. 153.
Pozwolenie na korzystanie z procedury uszlachetniania biernego wydaje się na 
wniosek osoby, która zleca dokonanie procesu uszlachetniania.
                                    
                               Art. 154.
Pozwolenie na korzystanie z procedury uszlachetniania biernego jest udzielane 
jedynie: 
    1) osobom krajowym,
    2) jeżeli możliwe będzie ustalenie, że towary wywożone czasowo wejdą w 
      skład produktów kompensacyjnych.
                                    
                               Art. 155.
 § 1. Organ celny wyznacza termin, w którym produkty kompensacyjne powinny
     zostać powrotnie przywiezione na polski obszar celny. Organ celny
     może termin ten przedłużyć na podstawie odpowiednio uzasadnionego
     wniosku osoby posiadającej pozwolenie.
 § 2. Wniosek o przedłużenie terminu, o którym mowa w § 1, powinien być 
     złożony przed upływem uprzednio wyznaczonego terminu.
 § 3. Organ celny zatwierdza współczynnik produktywności; może również 
     określić sposób jego wyznaczania.
                                    
                               Art. 156.
 § 1. Całkowite lub częściowe zwolnienie od cła, o którym mowa w art. 157 § 
     1, może być udzielone jedynie w wypadku, jeżeli zgłoszenie celne o dopuszczenie
     do obrotu produktów kompensacyjnych zostało złożone w 
     imieniu lub na rzecz:
    1) osoby posiadającej pozwolenie, określone w art. 154,
    2) innej osoby krajowej, pod warunkiem, że uzyskała ona zgodę osoby 
      posiadającej pozwolenie,
  - jeżeli spełnione są warunki pozwolenia.
 § 2. Całkowitego lub częściowego zwolnienia od cła, o którym mowa w art. 
     157 § 1, nie udziela się, jeżeli jeden z warunków lub obowiązków wynikających
     z procedury uszlachetniania biernego nie został wykonany, 
     chyba że wykazano, iż uchybienia te nie miały rzeczywistego wpływu na 
     prawidłowy przebieg tej procedury.
                                    
                               Art. 157.
 § 1. Całkowite lub częściowe zwolnienie od cła polega na odliczeniu od 
     kwoty cła za produkty kompensacyjne dopuszczone do obrotu kwoty 
     cła, które miałoby zastosowanie w tym samym dniu, do towarów wywiezionych
     czasowo, jak gdyby były one przywożone na polski obszar celny 
     z kraju, gdzie zostały poddane procesowi uszlachetniania.
 § 2. Kwota, którą należy odliczyć zgodnie z § 1, jest obliczana w oparciu o 
     ilość, rodzaj i wartość towarów z dnia przyjęcia zgłoszenia o objęcie ich 
     procedurą uszlachetniania biernego oraz na podstawie innych elementów
     kalkulacyjnych z dnia przyjęcia zgłoszenia o dopuszczenie do obrotu
     produktów kompensacyjnych.
 § 3. Minister Finansów w porozumieniu z Ministrem Gospodarki określi, w 
     drodze rozporządzenia, sposób dokonywania obliczeń, o których mowa 
     w § 1 i § 2.
                                    
                               Art. 158.
 § 1. Jeżeli proces uszlachetniania ma na celu naprawę towarów wywożonych 
     czasowo i jeżeli naprawa jest dokonywana odpłatnie, to częściowe zwolnienie
     od cła polega na obliczeniu kwoty należności, jaka byłaby zastosowana
     na podstawie elementów kalkulacyjnych dotyczących produktów 
     kompensacyjnych w dniu przyjęcia zgłoszenia o dopuszczenie do obrotu 
     tych produktów.
 § 2. Podstawą do obliczenia cła od towarów, o których mowa w § 1, jest 
     wartość celna równa kwocie kosztów naprawy, pod warunkiem, że koszty
     te stanowią jedyne świadczenie osoby posiadającej pozwolenie, oraz 
     że na wysokość kosztów nie miały wpływu powiązania tej osoby z osobą 
     dokonującą naprawy.
                                    
                               Art. 159.
 § 1. Zastosowanie systemu wymiany towarów w ramach uszlachetniania biernego
     jest możliwe jedynie wówczas, gdy proces uszlachetniania polega 
     na naprawie towarów krajowych.
 § 2. System wymiany towarów polega na zastąpieniu towaru, który ma być 
     naprawiony, innym towarem już naprawionym, zwanym dalej "produktem
     zamiennym", który jest przywożony zamiast produktu kompensacyjnego.
 § 3. Przepisy mające zastosowanie do produktów kompensacyjnych, stosuje 
     się wobec produktów zamiennych.
 § 4. Organ celny może wydać pozwolenie na to, aby produkty zamienne zostały
     przywiezione przed wywozem towarów będących przedmiotem 
     czasowego wywozu (uprzedni przywóz).
 § 5. Uprzedni przywóz produktu zamiennego może być dokonany po złożeniu
     zabezpieczenia w wysokości nie niższej niż kwota wynikająca z długu
     celnego, jaki powstałby przy dopuszczeniu tego towaru do obrotu.
                                    
                               Art. 160.
 § 1. Produkty zamienne powinny mieć taką samą klasyfikację towarową w 
     taryfie celnej, tę samą jakość handlową i te same parametry techniczne, 
     jak naprawione towary wywożone czasowo.
 § 2. Jeżeli towary wywożone czasowo były używane przed wywozem, to produkty
     zamienne, z zastrzeżeniem § 3, powinny również być produktami 
     używanymi. 
 § 3. Organ celny uznaje towar nowy za produkt zamienny, jeżeli został on 
     wydany nieodpłatnie ze względu na zobowiązania gwarancyjne. 
                                    
                               Art. 161.
Zastosowanie systemu wymiany towarów jest dopuszczalne jedynie wówczas, 
gdy istnieje możliwość sprawdzenia, czy warunki określone w art. 160 zostały 
spełnione.
                                    
                               Art. 162.
 § 1. W wypadku uprzedniego przywozu towary będące przedmiotem czasowego
     wywozu powinny być wywiezione w terminie dwóch miesięcy licząc
     od dnia przyjęcia przez organ celny zgłoszenia o dopuszczenie do 
     obrotu produktów zamiennych.
 § 2. Na wniosek osoby zainteresowanej organ celny może w szczególnie 
     uzasadnionych wypadkach przedłużyć termin, o którym mowa w § 1.
 § 3. Wniosek o przedłużenie terminu powinien zostać złożony nie później 
     niż przed upływem uprzednio wyznaczonego terminu.
                                    
                               Art. 163.
W wypadku gdy do towaru uprzednio przywiezionego stosuje się art. 157, kwota
do odliczenia jest ustalana w zależności od elementów kalkulacyjnych mających
zastosowanie do towarów będących przedmiotem czasowego wywozu w 
dniu przyjęcia zgłoszenia o objęcie ich tą procedurą.
                                    
                               Art. 164.
Przepisu art. 154 pkt 2 nie stosuje się do systemu wymiany towaru.
                                    
                               Art. 165.
Minister Finansów w porozumieniu z Ministrem Gospodarki określi, w drodze 
rozporządzenia, warunki udzielania i cofania pozwoleń oraz szczegółowe warunki
stosowania procedury uszlachetniania biernego.
                                    
                               Rozdział 4
                                 Wywóz
                                    
                               Art. 166.
 § 1. Procedura wywozu pozwala na wyprowadzenie towaru krajowego poza 
     polski obszar celny.
 § 2. Dopuszczenie towaru do wywozu jest możliwe po spełnieniu wymogów 
     określonych w przepisach prawa, z uwzględnieniem w szczególności 
     środków polityki handlowej oraz przepisów dotyczących należności celnych
     wywozowych.
 § 3. Każdy towar krajowy przeznaczony do wywozu, z wyjątkiem towarów 
     objętych procedurą uszlachetniania biernego, powinien zostać objęty 
     procedurą wywozu, chyba że przepis szczególny stanowi inaczej.
 § 4. Zgłoszenie do procedury wywozu składane jest w urzędzie celnym właściwym
     ze względu na siedzibę lub miejsce zamieszkania zgłaszającego 
     lub w urzędzie celnym właściwym ze względu na miejsce, w którym towary
     zostały zapakowane lub załadowane do transportu wywozowego.
 § 5. Prezes Głównego Urzędu Ceł może określić, w drodze zarządzenia, 
     tryb stosowania procedury wywozu oraz wypadki, w których zgłoszenie 
     do procedury wywozu może zostać dokonane w innym urzędzie celnym 
     niż określony w § 4.
                                    
                               Art. 167.
Towar zostaje dopuszczony do wywozu pod warunkiem, że opuści polski obszar
celny w tym samym stanie, w jakim znajdował się w chwili przyjęcia zgłoszenia
wywozowego.
                                    
                               Dział III
                        Inne przeznaczenia celne
                                    
                               Rozdział 1
                Wolne obszary celne i składy wolnocłowe
                                    
                               Oddział 1
                            Przepisy ogólne
                                    
                               Art. 168.
 § 1. Wolne obszary celne i składy wolnocłowe są to wydzielone części polskiego
     obszaru celnego, w których:
    1) przy stosowaniu należności celnych przywozowych i środków polityki 
      handlowej dotyczących przywozu, towary niekrajowe traktowane są jako
      znajdujące się poza polskim obszarem celnym, chyba że zostały objęte
      dopuszczalną procedurą celną lub zostały wykorzystane niezgodnie
      z warunkami określonymi w przepisach prawa celnego,
    2) wprowadzenie towarów krajowych powoduje skutki takie same, jak w 
      wypadku ich wywozu, o ile przewidują to przepisy szczególne.
 § 2. Rada Ministrów określi, w drodze rozporządzenia, warunki i kryteria 
     tworzenia i znoszenia wolnych obszarów celnych i składów wolnocłowych.
 § 3. Rada Ministrów, w drodze rozporządzenia, ustanawia i znosi wolne obszary
     celne oraz składy wolnocłowe, określa ich obszar i wyznacza osobę
     zarządzającego.
 § 4. Wszelkie postanowienia niniejszej ustawy odnoszące się do wolnych obszarów
     celnych stosuje się odpowiednio do składów wolnocłowych.
                                    
                               Art. 169.
Rozpoczęcie działalności wolnego obszaru celnego wymaga uprzedniego zatwierdzenia
przez Prezesa Głównego Urzędu Ceł szczegółowego regulaminu 
funkcjonowania tego obszaru sporządzonego przez zarządzającego. Zarządzającym
może być jedynie osoba krajowa, z wyłączeniem osób, o których mowa 
w art. 3 § 1 pkt 11 lit.c), posiadająca prawo własności lub wieczystego użytkowania
gruntu, na którym ma być ustanowiony wolny obszar celny.
 
                               Art. 170.
 § 1. Organ celny ustala sposób odgraniczenia wolnego obszaru celnego oraz 
     miejsca wejścia i wyjścia w wolnym obszarze celnym. Do wykonania odgraniczenia
     wolnego obszaru celnego od pozostałego polskiego obszaru 
     celnego zobowiązany jest zarządzający.
 § 2. Wszelkie prace budowlane na terenie wolnego obszaru celnego mogą 
     być wykonywane tylko po uprzednim otrzymaniu pozwolenia odpowiedniego
     organu, zgodnie z prawem budowlanym, wydanego po uzgodnieniu
     z organem celnym.
 
                               Art. 171.
 § 1. Granice i miejsca wejścia i wyjścia z wolnego obszaru celnego podlegają 
     dozorowi celnemu.
 § 2. Wstęp do wolnego obszaru celnego oraz przemieszczanie się w nim 
     odbywa się według zasad i na warunkach ustalonych z organem celnym.
 § 3. Organ celny może przeprowadzać kontrolę celną towarów wprowadzanych
     do wolnego obszaru celnego, znajdujących się w nim lub z niego 
     wyprowadzanych. Osoby oraz środki transportu przemieszczające się 
     przez granicę wolnego obszaru celnego mogą również zostać poddane 
     kontroli celnej.
 § 4. W celu umożliwienia kontroli celnej towaru, o której mowa w § 3, kopia
     dokumentu przewozowego powinna zostać dostarczona organowi 
     celnemu lub przechowywana do jego dyspozycji przez osobę wyznaczoną
     w tym celu przez ten organ. W wypadku przeprowadzania kontroli 
     towary powinny zostać udostępnione organowi celnemu.
                                    
                               Art. 172.
Prezes Głównego Urzędu Ceł określi, w drodze zarządzenia, szczegółowe warunki
prowadzenia działalności w wolnych obszarach celnych i składach wolnocłowych.
                                    
                               Oddział 2
            Wprowadzanie towarów do wolnych obszarów celnych
                                    
                               Art. 173.
 § 1. Do wolnego obszaru celnego mogą zostać wprowadzone towary niekrajowe
     i towary krajowe.
 § 2. Organ celny może zażądać złożenia towarów stanowiących zagrożenie 
     lub mogących uszkodzić inne towary, albo które z innych względów 
     wymagają specjalnych urządzeń, w pomieszczeniach do tego celu przystosowanych.
 
                               Art. 174.
 § 1. Z zastrzeżeniem art. 171 § 3 i 4, wprowadzenie towaru do wolnego obszaru
     celnego nie wymaga przedstawienia go organowi celnemu ani dokonania
     zgłoszenia celnego. 
 § 2. Organowi celnemu przedstawiane są i podlegają formalnościom celnym 
     jedynie towary:
    1) które są objęte procedurą celną i których wprowadzenie do wolnego 
      obszaru celnego powoduje zakończenie tej procedury, lub
    2) w stosunku do których zapadła decyzja o zwrocie lub umorzeniu cła, 
      zezwalająca na umieszczenie tych towarów w wolnym obszarze celnym,
      lub
    3) których wprowadzenie do wolnego obszaru celnego powoduje skutki, 
      o których mowa w art. 168 § 1 pkt 2.
 § 3. Organ celny może zażądać informacji o towarach, które podlegają należnościom
     celnym wywozowym lub innym przepisom dotyczącym wywozu.
 § 4. Na wniosek osoby zainteresowanej organ celny poświadcza status celny 
     towaru znajdującego się w wolnym obszarze celnym.
                                    
                               Oddział 3
      Zasady prowadzenia działalności w wolnych obszarach celnych
                                    
                               Art. 175.
 § 1. Okres pozostawania towarów w wolnych obszarach celnych jest nieograniczony.
 § 2. Organ celny może wyznaczyć dla towarów, o których mowa w art. 168 § 
     1 pkt 2, termin ich pozostawania w wolnym obszarze celnym.
                                    
                               Art. 176.
 § 1. Na warunkach przewidzianych w niniejszej ustawie w wolnym obszarze 
     celnym dozwolona jest każda działalność przemysłowa, usługowa lub 
     handlowa, z wyłączeniem handlu detalicznego. O zamiarze prowadzenia 
     działalności należy uprzednio powiadomić właściwy organ celny.
 § 2. Wyłączenie, o którym mowa w § 1, nie dotyczy handlu detalicznego, 
     dokonywanego w wolnym obszarze celnym ustanowionym na terenie lotniczego,
     morskiego lub rzecznego przejścia granicznego.
 § 3. Organ celny może zakazać lub ograniczyć prowadzenie działalności, o 
     której mowa w § 1, ze względu na rodzaj towarów lub możliwości 
     sprawowania dozoru celnego.
 § 4. Organ celny może zakazać prowadzenia działalności w wolnym obszarze
     celnym w wypadku, gdy osoby:
    1) kierujące działalnością podmiotu zostały skazane prawomocnym wyrokiem
      za przestępstwo przeciwko dokumentom, mieniu, przestępstwo 
      gospodarcze lub przestępstwo skarbowe,
    2) zalegają z cłem, podatkami stanowiącymi dochód budżetu państwa lub 
      składkami na ubezpieczenie społeczne albo jest wobec nich prowadzone
      postępowanie egzekucyjne, upadłościowe, likwidacyjne lub 
      układowe,
    3) prowadzą działalność niezgodnie z przepisami prawa celnego, a w 
      szczególności prowadzą ewidencję niezgodnie z art. 179.
 § 5. Prezes Głównego Urzędu Ceł może określić, w drodze zarządzenia, 
     wypadki, w których organ celny może wprowadzić zakazy lub ograniczenia
     dotyczące prowadzenia działalności w wolnym obszarze celnym 
     lub składzie wolnocłowym.
                               Art. 177.
 § 1. Towary niekrajowe podczas ich pozostawania w wolnym obszarze celnym
     mogą być:
    1) dopuszczone do obrotu, na warunkach przewidzianych przez tę procedurę
      i art. 181,
    2) przedmiotem zwyczajowych czynności, o których mowa w art. 116, bez 
      pozwolenia,
    3) objęte procedurą uszlachetniania czynnego, na warunkach określonych 
      przez tę procedurę,
    4) objęte procedurą przetwarzania pod kontrolą celną, na warunkach 
      określonych przez tę procedurę,
    5) objęte procedurą odprawy czasowej, na warunkach określonych przez 
      tę procedurę,
    6) przedmiotem zrzeczenia, zgodnie z przepisem art. 187, 
    7) zniszczone, za zgodą organu celnego, po dostarczeniu temu organowi 
      przez osobę zainteresowaną niezbędnych informacji, w szczególności o 
      przyczynach, sposobach i skutkach zniszczenia towaru.
 § 2. Jeżeli towary objęte jedną z procedur, o których mowa w § 1 pkt 3-5 
     są zużywane lub używane na terenie wolnego obszaru celnego nie pobiera
     się, zabezpieczenia, o którym mowa w art. 93 § 1.
 § 3. Jeżeli towary objęte są jedną z procedur, o których mowa w § 1 pkt 
     3-5, organ celny może podejmować odpowiednie czynności kontroli celnej
     w takim zakresie, jaki jest niezbędny do zapewnienia dozoru celnego
     wolnych obszarów celnych.
                                    
                               Art. 178.
Towary niekrajowe, do których nie ma zastosowania art. 177, oraz towary krajowe,
o których mowa w art. 168 § 1 pkt 2, nie mogą być użyte ani zużyte w 
wolnych obszarach celnych.
                                    
                               Art. 179.
 § 1. Osoba wykonująca w wolnym obszarze celnym działalność polegającą 
     na składowaniu, obróbce, przerobie, sprzedaży lub kupnie towarów jest 
     zobowiązana do prowadzenia ewidencji towarowej w sposób zatwierdzony
     przez organ celny.
 § 2. Towary powinny zostać ujęte w ewidencji towarowej niezwłocznie po 
     ich złożeniu w magazynach, na placach lub w innych miejscach prowadzenia
     działalności o której mowa w § 1. Ewidencję towarów należy 
     prowadzić w sposób umożliwiający organom celnym identyfikację towarów
     oraz w sposób wykazujący ich przemieszczanie.
 § 3. W wypadku przeładunku towarów w wolnym obszarze celnym, dokumenty
     dotyczące tego przeładunku należy przechowywać do dyspozycji 
     organów celnych. Krótkotrwałe składowanie towarów związane z takim 
     przeładunkiem uważane jest za część przeładunku.
 § 4. Prezes Głównego Urzędu Ceł określi, w drodze zarządzenia, ogólne 
     warunki i wzory ewidencji prowadzonej w wolnym obszarze celnym lub 
     składzie wolnocłowym.
                                    
                               Oddział 4
            Wyprowadzanie towarów z wolnych obszarów celnych
                                    
                               Art. 180.
 § 1. Towary wyprowadzane z wolnego obszaru celnego mogą zostać: 
    1) wywiezione lub powrotnie wywiezione poza polski obszar celny, 
    2) wprowadzone do pozostałej części polskiego obszaru celnego,
  chyba że przepis szczególny stanowi inaczej.
 § 2. Wobec towarów wyprowadzanych z wolnego obszaru celnego na pozostały
     polski obszar celny, stosuje się przepisy Tytułu III niniejszej ustawy, 
     jednakże do towarów krajowych nie stosuje się art. 47-53.
                                    
                               Art. 181.
 § 1. Jeżeli dług celny powstaje wobec towaru niekrajowego, a wartość celna 
     tego towaru została ustalona w oparciu o cenę faktycznie zapłaconą lub 
     należną, wraz z zawartymi w niej kosztami składowania i utrzymania w 
     stanie niezmienionym towarów w czasie ich złożenia w wolnym obszarze
     celnym, to koszty te odlicza się od wartości celnej, o ile są wyodrębnione
     z ceny faktycznie zapłaconej lub należnej za towar. 
 § 2. Jeżeli towar, o którym mowa w § 1, został poddany w wolnym obszarze 
     celnym zwyczajowym czynnościom, o których mowa w art. 116, to na 
     wniosek zgłaszającego, przy ustalaniu kwoty należności celnych przywozowych,
     uwzględnia się rodzaj, wartość celną oraz ilość towaru, jak gdyby
     towary te nie były poddane tym czynnościom.
                                    
                               Art. 182.
W wypadku wywozu lub powrotnego wywozu towarów z wolnego obszaru celnego
organ celny powinien dokonać sprawdzenia, czy nie zostały naruszone 
przepisy, które stosuje się do wywozu lub powrotnego wywozu .
                                    
                               Art. 183.
 § 1. W wypadku wprowadzenia lub powrotnego wprowadzenia towarów do 
     pozostałej części polskiego obszaru celnego lub ich objęcia procedurą 
     celną, poświadczenie określone w art. 174 § 4, może zostać wykorzystane
     w celu udowodnienia krajowego lub niekrajowego statusu celnego 
     tych towarów.
 § 2. W wypadku, gdy przez poświadczenie, o którym mowa w § 1, lub w inny
     sposób, osoba zainteresowana nie udowodniła statusu celnego towarów,
     towary te uważane są za:
    1) towary krajowe - przy stosowaniu przepisów dotyczących należności 
      celnych wywozowych, pozwoleń wywozowych, oraz środków polityki 
      handlowej dotyczących ich wywozu,
    2) towary niekrajowe - w innych wypadkach.
                                    
                               Rozdział 2
          Powrotny wywóz, zniszczenie i zrzeczenie się towarów
                                    
                               Art. 184.
Towary niekrajowe mogą:
    1) zostać powrotnie wywiezione poza polski obszar celny, 
    2) zostać zniszczone, 
    3) stać się przedmiotem zrzeczenia na rzecz Skarbu Państwa. 
                                    
                               Art. 185.
 § 1. Powrotny wywóz wymaga odpowiedniego zastosowania przepisów dotyczących
     wyprowadzania towarów poza polski obszar celny łącznie ze 
     środkami polityki handlowej.
 § 2. O zamiarze powrotnego wywozu towaru należy powiadomić organ celny.
 § 3. Organ celny nie wyraża zgody na dokonanie powrotnego wywozu jeżeli 
     przepisy, o których mowa w § 1, tak stanowią.
 § 4. Powrotny wywóz towarów objętych gospodarczą procedurą celną wymaga
     przedstawienia wraz ze zgłoszeniem celnym wszystkich dokumentów
     dotyczących objęcia towarów tą procedurą.
                                    
                               Art. 186.
 § 1. Zniszczenie towaru może nastąpić po uprzednim wydaniu pozwolenia 
     przez organ celny.
 § 2. Zawiadomienie o zamiarze zniszczenia towarów powinno zostać sporządzone
     na piśmie.
 § 3. Zawiadomienie, o którym mowa w § 2, należy przedstawić w urzędzie 
     celnym w takim terminie, aby organ celny mógł nadzorować zniszczenie 
     towaru.
 § 4. Organ celny może nakazać zniszczenie towaru, jeżeli przepisy to przewidują.
     Nakaz zniszczenia towaru może być poprzedzony nakazem dokonania
     powrotnego wywozu towaru.
 § 5. Odpady i pozostałości pochodzące ze zniszczenia powinny uzyskać jedno
     z przeznaczeń celnych przewidzianych dla towarów niekrajowych. 
     Pozostają one pod dozorem celnym aż do chwili określonej w art. 35 § 
     3. 
 § 6. Zniszczenie towaru nie powinno pociągać za sobą żadnych kosztów i 
     obciążeń dla organu celnego.
                                    
                               Art. 187.
 § 1. Organ celny może wyrazić zgodę na zrzeczenie się towaru na rzecz 
     Skarbu Państwa bez innych obciążeń niż należności celne przywozowe.
 § 2. Organ celny może odstąpić od warunku, o którym mowa w § 1, jeżeli z 
     okoliczności sprawy wynika, że przyjęcie zrzeczonego towaru nie narazi 
     Skarbu Państwa na straty.
                                    
                               Art. 188.
Prezes Głównego Urzędu Ceł określi, w drodze zarządzenia, szczegółowy tryb 
postępowania przy zniszczeniu towarów, zrzeczeniu na rzecz Skarbu Państwa 
oraz powrotnym wywozie.
                                TYTUŁ V
                                DEPOZYTY
                                    
                               Art. 189.
 § 1. W depozycie urzędu celnego przechowuje się czasowo:
    1) towary niekrajowe przed uzyskaniem przez nie przeznaczenia celnego, 
      bądź towary krajowe nie dopuszczone do wywozu, jeżeli cofnięcie towaru
      odpowiednio za granicę lub na polski obszar celny albo ich złożenie
      w magazynie celnym jest niemożliwe lub utrudnione,
    2) towary zatrzymane lub zajęte w celu zabezpieczenia należności celnych
      przywozowych lub celnych wywozowych,
    3) inne towary, w wypadkach przewidzianych w odrębnych przepisach.
 § 2. Towary przyjęte do przechowania w depozycie urzędu celnego mogą 
     być przekazane przez organ celny innej osobie do przechowania pod 
     dozorem celnym.
 § 3. Przechowaniu w depozycie nie podlegają towary niebezpieczne, szkodliwe
     dla zdrowia lub środowiska naturalnego oraz łatwo psujące się.
 § 4. Prezes Głównego Urzędu Ceł określi, w drodze zarządzenia:
    1) szczegółowe warunki oraz sposoby przechowywania towarów w depozycie,
    2) terminy przechowania towarów w depozycie.
                                    
                                TYTUŁ VI
                        OPERACJE UPRZYWILEJOWANE
                                    
                                Dział I
                               Zwolnienia
                                    
                               Art. 190.
 § 1. Przywóz towarów z zagranicy w ramach ustanowionych norm zwolniony 
     jest od cła, jeżeli przedmiotem przywozu są:
    1) rzeczy osobistego użytku, potrzebne podróżnemu w czasie podróży i 
      pobytu w kraju, przywożone ze sobą albo w bagażu przywożonym odrębnie,
    2) środki spożywcze, przywożone przez podróżnego ze sobą, potrzebne 
      do spożycia w czasie podróży do miejsca przeznaczenia,
    3) wyroby spirytusowe lub winiarskie, piwo oraz inne napoje alkoholowe 
      i wyroby tytoniowe przywożone ze sobą przez podróżnego, który ukończył
      18 lat,
    4) rzeczy zwyczajowo traktowane jako upominki, których ilość i rodzaj 
      nie wskazują na przeznaczenie handlowe,
    5) zwierzęta zwyczajowo hodowane w mieszkaniach, przywożone ze sobą 
      przez podróżnych,
    6) rzeczy stanowiące mienie:
       a) osoby fizycznej, będącej w rozumieniu przepisów prawa dewizowego
         osobą krajową, przebywającej czasowo za granicą za zgodą 
         władz kraju pobytu przez co najmniej 1 rok, które służyły tej osobie
         do użytku osobistego lub domowego,
       b) osoby fizycznej, będącej w rozumieniu przepisów prawa dewizowego
         osobą zagraniczną przez co najmniej 1 rok, przybywającej 
         do kraju na pobyt stały, które służyły tej osobie do użytku osobistego
         lub domowego,
     - z zastrzeżeniem ich nieodstępowania przez okres 2 lat, licząc od 
      dnia dopuszczenia do obrotu,
    7) rzeczy pochodzące ze spadku po osobie zmarłej, przypadające na 
      podstawie prawa spadkowego bezpośrednio spadkobiercy zamieszkałemu
      w kraju,
    8) mienie rewindykowane,
    9) towary przyłączone za granicą do rzeczy wywiezionych z kraju, przy 
      naprawie w ramach umowy gwarancyjnej,
   10) rzeczy potrzebne do użytku urzędowego międzynarodowym przedsiębiorstwom
      mającym siedzibę lub placówkę w Rzeczypospolitej Polskiej 
      oraz zagranicznym instytucjom, organizacjom i przedsiębiorstwom mającym
      placówkę w Rzeczypospolitej Polskiej, z zastrzeżeniem ich nieodstępowania
      przez okres 3 lat od dnia dopuszczenia do obrotu i pod 
      warunkiem wzajemności,
   11) rzeczy przywożone w ramach bezzwrotnej pomocy udzielonej przez 
      rządy państw obcych oraz międzynarodowe organizacje międzyrządowe,
   12) urządzenia, sprzęt medyczny, ratunkowy i rehabilitacyjny, leki, krew, 
      odzież i środki spożywcze, środki sanitarno-czyszczące i inne rzeczy 
      służące zachowaniu lub ochronie zdrowia oraz inne artykuły o przeznaczeniu
      medycznym, stanowiące pomoc humanitarną, otrzymywane 
      bezpłatnie przez jednostki organizacyjne, statutowo powołane do realizacji
      takiej pomocy lub nabyte ze zbiórek publicznych i wykorzystywane
      do takiej pomocy.
   13) środki farmaceutyczne i artykuły sanitarne przeznaczone do badań 
      naukowych i rejestracyjnych,
   14) wzory, modele, próbki i materiały nie mające wartości handlowej, służące
      do reklamy lub akwizycji, przywożone w niewielkich ilościach 
      przez podmioty prowadzące działalność gospodarczą,
   15) przywożone przez organizatorów lub uczestników międzynarodowych 
      wystaw, targów, zawodów, konkursów - w związku z tymi imprezami:
       a) materiały reklamowe i nagrody przeznaczone do rozdania,
       b) środki spożywcze, wyroby spirytusowe i winiarskie, piwo oraz inne 
         napoje alkoholowe i wyroby tytoniowe, przeznaczone na przyjęcia 
         i spotkania o charakterze reprezentacyjnym,
       c) towary przeznaczone do budowy, wyposażenia i dekoracji stoisk 
         uczestników imprez,
   16) przywożone przez organizatorów międzynarodowych loterii fantowych 
      towary określone w pkt 15 lit. a),
   17) rzeczy otrzymane przez uczestników imprez międzynarodowych określonych
      w pkt 15 i pkt 16 tytułem nagrody w związku z uczestnictwem 
      w takiej imprezie, z wyjątkiem towarów podlegających podatkowi akcyzowemu,
   18) wyposażenie oraz zapasy niezbędne do eksploatacji środka przewozowego,
      w tym materiały pędne w zbiorniku paliwa wbudowanym fabrycznie
      na stałe do środka przewozowego, oraz oleje i smary,
   19) rzeczy nabyte za granicą przez polskich przewoźników lub spedytorów, 
      niezbędne do kontynuowania eksploatacji środka przewozowego za 
      granicą,
   20) środki spożywcze przeznaczone do spożycia w środku przewozowym 
      przez członków obsługi i pasażerów, w przewozach międzynarodowych,
   21) środek przewozowy uzyskany tytułem odszkodowania w zamian za dopuszczony
      do czasowego wywozu taki środek zniszczony w wypadku, a 
      także środek przewozowy nabyty za pieniądze otrzymane za granicą z 
      tytułu odszkodowania,
   22) trumny i urny ze zwłokami i szczątkami zwłok,
   23) tablice i emblematy nagrobkowe oraz inne przedmioty służące do 
      utrzymania lub ozdoby grobów i pomników, jeżeli nie są przeznaczone 
      do działalności gospodarczej,
   24) rzeczy otrzymane bezpłatnie przez jednostki budżetowe, przeznaczone 
      do ich działalności, z wyłączeniem działalności gospodarczej,
   25) rzeczy przywożone w małych przesyłkach pocztowych, jeżeli odprawa 
      celna przesyłek w kraju nadania odbywa się na podstawie umowy 
      międzynarodowej,
   26) towary, które przed dopuszczeniem ich do obrotu zostały przekazane 
      na rzecz Skarbu Państwa i zostały przyjęte przez organ celny nieodpłatnie
      bez obciążeń innych niż należności celne przywozowe,
   27) towary, których odbiorcy nie można ustalić lub których odbiorca nie 
      podejmuje, a ich wartość jest niższa niż łączne koszty sprzedaży, 
      przewozu, przechowania i składowania,
   28) towary objęte procedurą tranzytu, które na skutek działania siły wyższej
      uległy zniszczeniu w stopniu uniemożliwiającym używanie,
   29) zwracane towary stanowiące resztki powstałe przy uszlachetnieniu, naprawie,
      wyładunku, przeładunku, rozbiórce lub innych podobnych 
      czynnościach, nadające się jedynie na surowce wtórne,
   30) katalizatory przeznaczone do uszlachetnienia, przerobu lub przetworzenia
      towarów objętych procedurą uszlachetniania czynnego,
   31) opakowania przywożone w jednostkowych egzemplarzach, spełniające 
      funkcje reklamowo-akwizycyjne, etykiety, szablony, wykroje, znaki firmowe,
      instrukcje obsługi przeznaczone do wykorzystania w toku produkcji
      towarów przeznaczonych do wywozu za granicę,
   32) pomoce naukowe, w tym sprzęt sportowy i aparatura badawczo-pomiarowa
      oraz elementy i części zamienne do tej aparatury, służące 
      wyłącznie do celów dydaktycznych lub badawczych, przywożone dla 
      przedszkoli, szkół, instytucji i placówek naukowych oraz jednostek badawczo-rozwojowych,
      z wyłączeniem przywożonych do działalności 
      gospodarczej, 
   33) towary, które przed ich dopuszczeniem do obrotu uległy zniszczeniu 
      lub przepadkowi na rzecz Skarbu Państwa,
   34) środki trwałe stanowiące przedmiot wkładu niepieniężnego podmiotu 
      zagranicznego, z zastrzeżeniem nieodstępowania przez okres 3 lat, licząc
      od dnia dopuszczenia do obrotu,
   35) sprzęt i urządzenia sportowe oraz aparaturę i środki do odnowy biologicznej
      oraz rehabilitacji ruchowej przeznaczone dla reprezentacji narodowych
      i olimpijskich oraz do celów ratownictwa, przywożone przez 
      organizacje i stowarzyszenia kultury fizycznej o zasięgu ogólnopolskim, 
      za uprzednią zgodą Prezesa Urzędu Kultury Fizycznej i Turystyki, 
      przeznaczone do niegospodarczej działalności statutowej - z zastrzeżeniem
      nieodstępowania przez okres 2 lat, licząc od dnia dopuszczenia
      do obrotu,
   36) techniczne materiały wojskowe, przywożone przez zagranicznych uczestników
      ćwiczeń wojskowych, organizowanych na terytorium Rzeczypospolitej
      Polskiej, przeznaczone do zużycia w trakcie tych ćwiczeń,
   37) pomoce naukowe, aparatura badawcza oraz wzorce przywożone dla 
      jednostek administracji miar i probierczych,
   38) samoloty używane w lotnictwie cywilnym o masie własnej przekraczającej
      12 ton oraz części zamienne do nich i wyposażenie pokładowe 
      przywożone przez ich użytkownika docelowego posiadającego świadectwo
      kwalifikacyjne wydane przez polski organ nadzoru lotniczego,
   39) urządzenia do kierowania, kontroli, nadzoru i zabezpieczania obsługi 
      ruchu lotniczego, przywożone przez jednostki zabezpieczające ruch lotniczy
      w kraju,
   40) sprzęt ratowniczo-gaśniczy, z wyłączeniem takiego samego sprzętu 
      produkowanego w kraju, przeznaczony dla jednostek ochrony przeciwpożarowej
      do ich niegospodarczej działalności statutowej, z zastrzeżeniem
      nieodstępowania tego sprzętu przez okres 3 lat licząc od 
      dnia dopuszczenia do obrotu.
 § 2. Na zasadzie wzajemności i z zastrzeżeniem nieodstępowania towarów 
     przez okres 3 lat od dnia dopuszczenia do obrotu osobom innym niż 
     wymienione w tym ustępie, zwolniony od cła jest przywóz i wywóz towarów
     przeznaczonych do użytku:
    1) urzędowego obcych przedstawicielstw dyplomatycznych, urzędów konsularnych
      oraz misji specjalnych w Rzeczypospolitej Polskiej, a także 
      organizacji międzynarodowych mających siedzibę lub placówkę w 
      Rzeczypospolitej Polskiej,
    2) osobistego uwierzytelnionych w Rzeczypospolitej Polskiej szefów 
      przedstawicielstw dyplomatycznych państw obcych, osób należących do 
      personelu dyplomatycznego tych przedstawicielstw i misji specjalnych, 
      osób należących do personelu organizacji międzynarodowych oraz innych
      osób korzystających z przywilejów i immunitetów na podstawie 
      ustaw, umów lub powszechnie uznanych zwyczajów międzynarodowych,
      jak również pozostających z nimi we wspólnocie domowej członków
      ich rodzin,
    3) osobistego urzędników konsularnych państw obcych oraz pozostających
      z nimi we wspólnocie domowej członków ich rodzin,
    4) osobistego osób nie korzystających z immunitetów, a należących do 
      cudzoziemskiego personelu przedstawicielstw dyplomatycznych, urzędów
      konsularnych oraz misji specjalnych w Rzeczypospolitej Polskiej.
 § 3. Zwolniony od cła jest przywóz z zagranicy i wywóz za granicę wartości 
     dewizowych.
 § 4. Minister Finansów, w drodze rozporządzenia:
    1) ustanowi normy ilościowe lub wartościowe towarów określonych w § 1 
      pkt 2-5,
    2) określi, w porozumieniu z Ministrem Spraw Zagranicznych, tryb, warunki,
      okres zwolnienia od cła, normy ilościowe lub wartościowe oraz 
      dokumenty wymagane do stwierdzenia podstawy stosowania zwolnienia,
      o którym mowa w § 1 pkt 6.
 § 5. Minister Finansów, w drodze rozporządzenia:
    1) może ustanowić normy ilościowe towarów określonych w § 1 pkt 1, 
      pkt 15, pkt 16 i pkt 20 oraz może określić dokumenty wymagane do 
      stwierdzenia podstawy stosowania zwolnień,
    2) może wyłączać lub ograniczać uprawnienia określone w § 1 pkt 3 i 
      pkt 4, w odniesieniu do osób przekraczających wielokrotnie w ciągu 1 
      roku kalendarzowego granicę państwową,
 § 6. Minister Finansów, w drodze rozporządzenia, na wniosek Prezesa 
     Urzędu Kultury Fizycznej i Turystyki i w porozumieniu z Ministrem 
     Gospodarki, ustali wykaz towarów, o których mowa w § 1 pkt 35.
 § 7. W uzasadnionych wypadkach, w ramach limitu zwolnień od cła określanego
     corocznie w ustawie budżetowej, Rada Ministrów, w drodze rozporządzenia,
     może ustalić szczegółową listę określającą ilość i wartość towarów
     zwolnionych od cła, związanych z realizacją określonych 
     programów celowych, a zwłaszcza dotyczących podniesienia poziomu 
     bezpieczeństwa publicznego, obronności państwa, zapobiegania i likwidacji
     skutków klęsk żywiołowych, krajowego systemu ratowniczego oraz 
     utrzymywania rezerw państwowych.
                                    
                                Dział II
                           Towary powracające
                                    
                               Art. 191.
 § 1. Towary powracające są to towary, które przed wyprowadzeniem poza 
     polski obszar celny były towarami krajowymi i w terminie 3 lat od dnia 
     ich wyprowadzenia są powrotnie wprowadzane i dopuszczane do obrotu 
     na polskim obszarze celnym. Towary powracające zwalnia się od cła na 
     wniosek osoby zainteresowanej.
 § 2. W szczególnie uzasadnionych okolicznościach organ celny może wyrazić 
     zgodę na przedłużenie terminu określonego w § 1 na wniosek osoby zainteresowanej,
     zgłoszony przed upływem terminu określonego w § 1.
 § 3. Jeżeli towary powracające zostały, przed ich wywozem z polskiego obszaru
     celnego, dopuszczone do obrotu z zastosowaniem obniżonej lub 
     zerowej stawki celnej ze względu na ich przeznaczenie, zwolnienie 
     określone w §1, może być zastosowane pod warunkiem, że zostaną one 
     przeznaczone ponownie do tego samego celu. 
 § 4. Jeżeli towary, o których mowa w § 3, nie zostaną przeznaczone do tego 
     samego celu, kwota cła, któremu podlegają, zostanie pomniejszona o 
     kwotę pobraną przy pierwotnym dopuszczeniu do obrotu. Jeżeli pierwotna
     kwota jest wyższa od kwoty należnej przy dopuszczeniu do obrotu
     towarów powracających, różnica należności nie podlega zwrotowi.
 § 5. Nie stosuje się zwolnień od cła przewidzianych w § 1, wobec towarów 
     wywiezionych poza polski obszar celny w ramach procedury uszlachetniania
     biernego, chyba że towary te pozostają nadal w stanie, w którym 
     zostały wywiezione.
                                    
                               Art. 192.
 § 1. Zwolnienie od cła, o którym mowa w art. 191, jest udzielane, gdy towary
     są powrotnie przywożone w tym samym stanie, w jakim były wywiezione,
     oraz gdy osoba zgłaszająca towar przedstawi zgłoszenie wywozowe
     oraz dokumenty świadczące, w sposób nie budzący wątpliwości, o 
     tożsamości towaru wywiezionego z przywożonym.
 § 2. Wymóg przedstawienia dokumentów wywozowych nie odnosi się do 
     wypadków, w których towar został wyprowadzony poza polski obszar 
     celny bez jego zgłoszenia w formie pisemnej, o ile przepis szczególny 
     dopuszczał taką możliwość.
 § 3. Prezes Głównego Urzędu Ceł określi, w drodze zarządzenia, szczegółowe
     warunki i tryb powrotnego przywozu towarów.
                                    
                               Art. 193.
 § 1. Do produktów kompensacyjnych pierwotnie wywiezionych lub powrotnie
     wywiezionych w związku z procedurą uszlachetniania czynnego 
     przepisy art. 191 i art. 192 stosuje się odpowiednio. 
 § 2. Kwota cła jest określana zgodnie z przepisami mającymi zastosowanie 
     w ramach procedury uszlachetniania czynnego. Data powrotnego wywozu
     produktów kompensacyjnych uważana jest wtedy za datę dopuszczenia
     do obrotu.
 
                               Dział III
                Przywóz produktów rybołówstwa morskiego
                oraz innych produktów wydobytych z morza
                                    
                               Art. 194.
Z zastrzeżeniem art. 16 § 2 pkt 6, zwolnione są od cła, w razie dopuszczenia 
do obrotu: 
    1) produkty rybołówstwa morskiego oraz inne produkty wydobyte z mórz 
      terytorialnych kraju obcego przez statki zarejestrowane w Rzeczypospolitej
      Polskiej i pływające pod polską banderą,
    2) produkty otrzymane z produktów, o których mowa w pkt 1, na pokładzie
      statków-przetwórni zarejestrowanych w Rzeczypospolitej Polskiej 
      i pływających pod polską banderą.
    
                               TYTUŁ VII
                               DŁUG CELNY
                                    
                                Dział I
            Zabezpieczenie kwoty wynikającej z długu celnego
                                    
                               Art. 195.
 § 1. Jeżeli zgodnie z przepisami prawa celnego organ celny zażąda złożenia 
     zabezpieczenia w celu zagwarantowania pokrycia kwoty wynikającej z 
     długu celnego, dłużnik lub osoba mogąca się nim stać jest zobowiązana 
     do złożenia tego zabezpieczenia.
 § 2. W odniesieniu do tego samego długu celnego organ celny może zażądać
     złożenia tylko jednego zabezpieczenia. 
 § 3. Organ celny może wyrazić zgodę, aby zabezpieczenie zostało złożone 
     przez osobę trzecią zamiast osoby, od której wymagane jest złożenie 
     tego zabezpieczenia. 
 § 4. W wypadku, kiedy dłużnik bądź osoba mogąca się nim stać jest państwową
     jednostką budżetową, złożenie zabezpieczenia nie jest wymagane. 
 § 5. Organ celny może odstąpić od wymogu złożenia zabezpieczenia, jeżeli 
     jego wysokość nie przekracza równowartości 500 ECU.
 
                               Art. 196.
 § 1. Organ celny może odstąpić od pobrania zabezpieczenia, o ile przepis 
     szczególny to przewiduje. Jednakże organ celny może zażądać złożenia 
     zabezpieczenia w każdym czasie, jeżeli stwierdzi, że istnieje ryzyko, iż 
     kwota powstałego lub mogącego powstać długu celnego nie zostanie 
     zapłacona w terminie.
 § 2. Minister Finansów może określić, w drodze rozporządzenia, wypadki, w 
     których organ celny pobiera zabezpieczenie, o którym mowa w § 1.
                                    
                               Art. 197.
 § 1. Na wniosek osoby określonej w art. 195 § 1 lub § 3 organ celny może 
     wydać pozwolenie na stosowanie generalnego zabezpieczenia lub zabezpieczenia
     ryczałtowego w celu zagwarantowania pokrycia powstałych 
     lub mogących powstać długów celnych.
 § 2. Pozwolenie, o którym mowa w § 1, mogą otrzymać osoby, które spełniają
     następujące wymogi:
    1) są osobami krajowymi w rozumieniu art. 3 § 1 pkt 11 lit. a) i lit. b),
    2) dokonują systematycznie przywozu lub wywozu towarów od co najmniej
      1 roku,
    3) są podatnikami podatku od towarów i usług,
    4) są podmiotami których działalnością kierują osoby które, nie zostały 
      skazane prawomocnym wyrokiem za przestępstwo przeciwko dokumentom,
      mieniu, przestępstwo gospodarcze lub przestępstwo skarbowe,
    5) nie zalegają z cłem, podatkami stanowiącymi dochód budżetu państwa 
      ani składkami na ubezpieczenie społeczne, a także nie jest wobec nich 
      prowadzone postępowanie egzekucyjne, upadłościowe, likwidacyjne 
      lub układowe,
    6) nie zostało im cofnięte pozwolenie na stosowanie generalnego zabezpieczenia,
      ze względu na naruszenie przez nie przepisów prawa, w 
      okresie ostatnich 5 lat,
    7) przedłożą pozytywną opinię o sytuacji finansowej, wydaną przez bank 
      prowadzący rachunek rozliczeniowy.
 § 3. Pozwolenie, o którym mowa w § 1, mogą również otrzymać agencje celne,
     które spełniają wymogi określone w § 2 pkt 1 oraz pkt 3-7.
 § 4. Rada Ministrów określi, w drodze rozporządzenia, tryb i warunki wydawania
     i cofania pozwolenia na stosowanie generalnego zabezpieczenia
     i zabezpieczenia ryczałtowego oraz wypadki, w których zabezpieczenia
     te można stosować, a także sposób określania wysokości zabezpieczenia
     ryczałtowego.
                                    
                               Art. 198.
 § 1. Organ celny ustala wysokość zabezpieczenia na poziomie równym: 
    1) wysokości długu celnego lub długów celnych, gdy kwota ta może zostać
      dokładnie obliczona przy przyjmowaniu zabezpieczenia, 
    2) szacunkowej kwocie maksymalnej wynikającej z powstałego lub mogącego
      powstać długu celnego.
 § 2. W wypadku, gdy przyjmowane jest generalne zabezpieczenie długów celnych,
     których wysokość może ulec zmianie z upływem czasu, osoba, o 
     której mowa w art. 195 § 1 lub § 3, jest zobowiązana do oszacowania 
     wysokości takiego zabezpieczenia na poziomie pozwalającym na pokrycie
     w każdym czasie jej długów celnych.
 § 3. Do zabezpieczenia ryczałtowego nie mają zastosowania przepisy § 1 i § 
     2.
                                    
                               Art. 199.
 § 1. Zabezpieczenie może zostać złożone: 
    1) w formie depozytu w gotówce, 
    2) w formie gwarancji,
    3) w postaci dokumentów gwarancyjnych przewidzianych w umowach 
      międzynarodowych, o ile przepis szczególny na to zezwala.
 § 2. Rada Ministrów może określić, w drodze rozporządzenia, inne formy 
     zabezpieczenia niż te, o których mowa w § 1.
                                    
                               Art. 200.
 § 1. Depozyt w gotówce powinien zostać złożony w walucie polskiej, chyba 
     że przepis szczególny stanowi inaczej.
 § 2. Za równoważne z depozytem w gotówce uważa się: 
    1) złożenie czeku potwierdzonego przez krajowy bank wystawcy czeku,
    2) złożenie innego dokumentu mającego wartość płatniczą.
 § 3. Minister Finansów, w porozumieniu z Prezesem Narodowego Banku 
     Polskiego, określi w drodze zarządzenia, sposób złożenia zabezpieczenia,
     o którym mowa w § 1, oraz dokumenty, o których mowa w § 2 pkt 
     2, które mogą być przyjmowane przez organ celny.
                                    
                               Art. 201.
 § 1. Gwarant powinien zobowiązać się na piśmie do zapłacenia solidarnie z 
     dłużnikiem, bezwarunkowo i nieodwołalnie na każde wezwanie organu 
     celnego zabezpieczonej kwoty wynikającej z długu celnego, jeżeli jej 
     zapłacenie stanie się wymagalne.
 § 2. Gwarantem może być tylko osoba trzecia, mająca swoją siedzibę w kraju,
     lub działający w kraju oddział banku zagranicznego - ujęte w wykazie
     gwarantów.
 § 3. Minister Finansów, w porozumieniu z Prezesem Narodowego Banku 
     Polskiego i Prezesem Państwowego Urzędu Nadzoru Ubezpieczeń, 
     ustala i ogłasza w formie obwieszczenia w Dzienniku Urzędowym Rzeczypospolitej
     Polskiej "Monitor Polski" wykaz gwarantów, o którym 
     mowa w § 2. 
                                    
                               Art. 202.
 § 1. Osoba zobowiązana do złożenia zabezpieczenia może wybrać formę 
     zabezpieczenia spośród form przewidzianych w art. 199, chyba że 
     umowy międzynarodowe lub przepisy szczególne nie pozwalają na stosowanie
     danego zabezpieczenia.
 § 2. Organ celny może określić termin w którym proponowana forma zabezpieczenia
     ma zostać utrzymana.
                                    
                               Art. 203.
Organ celny może wyrazić zgodę na złożenie depozytu w gotówce w walutach 
wymienialnych.
                                    
                               Art. 204.
 § 1. Organ celny odmawia przyjęcia zabezpieczenia, jeżeli stwierdzi, że nie 
     zapewni ono pokrycia w całości kwoty wynikającej z długu celnego. 
 § 2. Organ celny może odmówić przyjęcia gwarancji z określonym terminem 
     ważności, jeżeli nie zabezpiecza ona w sposób pewny pokrycia w terminie
     kwoty wynikającej z długu celnego.
                                    
                               Art. 205.
Jeżeli organ celny stwierdzi, że złożone zabezpieczenie nie zapewnia pokrycia 
w całości lub w terminie kwoty wynikającej z długu celnego, może zażądać od 
osoby określonej w art. 195 § 1, złożenia dodatkowego lub nowego zabezpieczenia.
                                    
                               Art. 206.
 § 1. Zabezpieczenie nie może zostać zwrócone, dopóki dług celny nie wygaśnie
     lub nie będzie mógł już powstać. 
 § 2. Jeżeli dług celny wygaśnie lub nie może już powstać, zabezpieczenie 
     zostaje niezwłocznie zwrócone.
 § 3. Jeżeli dług celny wygaśnie częściowo lub nie będzie mógł już powstać 
     do części zabezpieczonej kwoty, złożone zabezpieczenie może zostać 
     częściowo zwrócone osobie zainteresowanej na jej wniosek.
                                    
                               Art. 207.
Od kwoty zwracanego zabezpieczenia nie płaci się odsetek.
                                    
                                Dział II
                        Powstanie długu celnego
                                    
                               Art. 208.
Dług celny powstaje w wypadkach określonych w niniejszym dziale.
                               Art. 209.
 § 1. Dług celny w przywozie powstaje w wypadku: 
    1) dopuszczenia do obrotu towaru podlegającego należnościom celnym 
      przywozowym,
    2) objęcia towaru podlegającego należnościom celnym przywozowym 
      procedurą odprawy czasowej, z częściowym zwolnieniem od cła.
 § 2. Dług celny powstaje w chwili przyjęcia zgłoszenia celnego.
 § 3. Dłużnikiem jest zgłaszający. W wypadku przedstawicielstwa pośredniego,
     o którym mowa w art. 253 § 1 pkt 2, dłużnikiem jest również osoba, 
     na rzecz której składane jest zgłoszenie celne. Jeżeli zgłoszenie celne o 
     objęcie towaru procedurą, o której mowa w § 1, zostało sporządzone 
     na podstawie nieprawdziwych danych, co spowodowało, że należności 
     celne przywozowe nie zostały pobrane lub zostały pobrane w kwocie 
     niższej niż prawnie należna, osoby, które dostarczyły danych wymaganych
     do sporządzenia zgłoszenia, i które wiedziały lub przy zachowaniu 
     należytej staranności mogły się dowiedzieć, że dane te są nieprawdziwe, 
     zostają uznane za dłużników. 
                                    
                               Art. 210.
 § 1. Dług celny w przywozie powstaje w wypadku: 
    1) nielegalnego wprowadzenia na polski obszar celny towaru podlegającego
      należnościom celnym przywozowym,
    2) nielegalnego wprowadzenia towaru podlegającego należnościom celnym
      przywozowym z wolnego obszaru celnego na pozostałą część polskiego
      obszaru celnego.
 § 2. Dług celny powstaje z chwilą nielegalnego wprowadzenia towaru.
 § 3. Dłużnikami są:
    1) osoba, która dokonała nielegalnego wprowadzenia, 
    2) osoby, które uczestniczyły we wprowadzeniu i które wiedziały lub przy 
      zachowaniu należytej staranności mogły się dowiedzieć, że wprowadzenie
      to było nielegalne, 
    3) osoby, które nabyły, posiadały lub posiadają towar, o którym mowa w 
      § 1, i które wiedziały lub przy zachowaniu należytej staranności mogły 
      się dowiedzieć, że w chwili jego nabycia lub wejścia w jego posiadanie 
      był to towar wprowadzony nielegalnie.
                                    
                               Art. 211.
 § 1. Dług celny w przywozie powstaje w wypadku usunięcia spod dozoru celnego
     towaru podlegającego należnościom celnym przywozowym. 
 § 2. Dług celny powstaje z chwilą usunięcia towaru spod dozoru celnego. 
 § 3. Dłużnikami są: 
    1) osoba, która usunęła towar spod dozoru celnego,
    2) osoby, które uczestniczyły w usunięciu towaru i które wiedziały lub 
      przy zachowaniu należytej staranności mogły się dowiedzieć, że towar 
      został usunięty spod dozoru celnego,
    3) osoby, które nabyły, posiadały lub są w posiadaniu towaru i które 
      wiedziały lub przy zachowaniu należytej staranności mogły się dowiedzieć,
      że był to towar usunięty spod dozoru celnego,
    4) osoby zobowiązane do wykonania obowiązków wynikających z czasowego
      składowania towarów lub wynikających ze stosowania procedury 
      celnej, którą towar został objęty.
                                    
                               Art. 212.
 § 1. Z zastrzeżeniem art. 211, dług celny w przywozie powstaje w wypadku:
    1) niewykonania obowiązku wynikającego z czasowego składowania towaru
      podlegającego należnościom celnym przywozowym lub ze stosowania
      procedury celnej, którą towar ten został objęty,
    2) niedopełnienia warunku wymaganego do objęcia towaru procedurą celną
      lub do zastosowania obniżonych lub zerowych stawek należności 
      celnych przywozowych, ze względu na przeznaczenie towaru albo do 
      zwolnienia towaru z należności celnych przywozowych ze względu na 
      przeznaczenie.
 § 2. Dług celny powstaje w chwili niewykonania obowiązku bądź w chwili 
     objęcia towaru odpowiednią procedurą celną, jeżeli stwierdzono, że nie 
     został spełniony lub został naruszony jeden z warunków wymaganych 
     do objęcia towaru tą procedurą lub do udzielenia częściowego lub całkowitego
     zwolnienia z należności celnych przywozowych ze względu na 
     jego przeznaczenie.
 § 3. Dłużnikiem jest osoba zobowiązana do wykonania obowiązków wynikających
     z czasowego składowania towaru podlegającego należnościom celnym
     przywozowym lub wynikających ze stosowania procedury celnej, 
     którą towar został objęty, bądź osoba zobowiązana do przestrzegania 
     warunków wymaganych do objęcia towaru tą procedurą lub do udzielenia
     częściowego lub całkowitego zwolnienia z należności celnych przywozowych
     ze względu na jego przeznaczenie.
 § 4. Dług celny nie powstaje, jeżeli uchybienia, o których mowa w § 1, nie 
     miały istotnego znaczenia dla czasowego składowania towarów lub odpowiedniej
     procedury celnej.
                                    
                               Art. 213.
 § 1. Dług celny w przywozie powstaje w wypadku zużycia lub użycia w wolnym
     obszarze celnym towaru podlegającego należnościom celnym 
     przywozowym, na warunkach innych niż przewidziane w przepisach 
     prawa celnego.
 § 2. W wypadku stwierdzenia braku towarów, którego nie można wyjaśnić w 
     sposób wystarczający, organ celny uznaje, że towary zostały zużyte lub 
     użyte w wolnym obszarze celnym.
 § 3. Dług celny powstaje w chwili, gdy towar zostaje zużyty lub w chwili, 
     kiedy zostaje użyty po raz pierwszy na warunkach innych niż te, które 
     zostały przewidziane w przepisach prawa celnego.
 § 4. Dłużnikiem jest osoba, która zużyła towar lub użyła go, jak również 
     osoby, które w tym uczestniczyły i które wiedziały lub przy zachowaniu 
     należytej staranności mogły się dowiedzieć, że zużycia lub użycia dokonano
     na warunkach innych niż te, które zostały przewidziane w przepisach
     prawa celnego.
 § 5. Jeżeli stwierdzono brak towarów w okolicznościach, o których mowa w 
     § 2 i nie jest możliwe ustalenie dłużnika na podstawie § 4, osobą zobowiązaną
     do zapłacenia kwoty wynikającej z długu celnego jest ostatnia 
     znana tym organom osoba będąca w posiadaniu towarów. 
                                    
                               Art. 214.
 § 1. W wypadkach, o których mowa w art. 210 i art. 212 § 1 pkt 1, uważa 
     się, że dług celny w przywozie nie powstaje, gdy osoba, której to dotyczy
     udowodni, że niewykonanie obowiązków, o których mowa w art. 36, 
     art. 37, art. 39 i art. 180 § 2, lub wynikających z czasowego składowania 
     towarów, bądź z zastosowania procedury celnej, którą został objęty ten 
     towar, spowodowane było całkowitym zniszczeniem lub ostateczną utratą
     tego towaru ze względu na jego charakter, wypadek losowy lub działanie
     siły wyższej, albo że towar został zniszczony za zgodą organu celnego.
 § 2. Za ostatecznie utracony uważa się towar, który nie może już zostać 
     przez nikogo wykorzystany. Utraty towaru w wyniku kradzieży nie traktuje
     się jako jego całkowitego zniszczenia lub ostatecznej utraty.
 § 3. Jeżeli towar dopuszczony do obrotu z zastosowaniem obniżonych lub 
     zerowych stawek należności celnych przywozowych ze względu na przeznaczenie
     lub zwolniony z należności celnych przywozowych ze względu 
     na przeznaczenie, został wywieziony lub powrotnie wywieziony za zgodą 
     organu celnego, uważa się, że wobec tego towaru nie powstaje dług celny.
                                    
                               Art. 215.
Jeżeli wobec towaru dopuszczonego do obrotu z zastosowaniem obniżonych 
lub zerowych stawek należności celnych przywozowych ze względu na przeznaczenie
lub zwolnionego od należności celnych przywozowych ze względu na 
przeznaczenie nie powstaje dług celny z przyczyn, o których mowa w art. 214 
§ 1, to odpady i pozostałości powstające w wyniku zniszczenia towaru uważa 
się za towary niekrajowe.
                                    
                               Art. 216.
 § 1. Jeżeli z przyczyn, o których mowa w art. 211 i art. 212, powstaje dług 
     celny wobec towaru dopuszczonego do obrotu z zastosowaniem obniżonej
     stawki należności celnych przywozowych ze względu na przeznaczenie,
     kwota zapłacona przy dopuszczeniu do obrotu zostanie odliczona
     od kwoty wynikającej z powstałego długu celnego.
 § 2. Jeżeli dług celny powstaje wobec odpadów i pozostałości powstających 
     przy zniszczeniu towaru, § 1 stosuje się odpowiednio.
                                    
                               Art. 217.
 § 1. Dług celny w wywozie powstaje przy wyprowadzaniu poza polski obszar 
     celny towaru objętego zgłoszeniem celnym i podlegającego należnościom
     celnym wywozowym.
 § 2. Dług celny powstaje z chwilą przyjęcia zgłoszenia celnego.
 § 3. Dłużnikiem jest zgłaszający. W wypadku przedstawicielstwa pośredniego,
     o którym mowa w art. 253 § 1 pkt 2, dłużnikiem jest również osoba, 
     na rzecz której składane jest zgłoszenie celne.
                                    
                               Art. 218.
 § 1. Dług celny w wywozie powstaje przy wyprowadzaniu poza polski obszar 
     celny towaru nie objętego zgłoszeniem celnym i podlegającego należnościom
     celnym wywozowym.
 § 2. Dług celny powstaje w chwili, kiedy towar faktycznie opuszcza polski 
     obszar celny.
 § 3. Dłużnikiem jest: 
    1) osoba, która dokonała wyprowadzenia towaru,
    2) osoby, które uczestniczyły w wyprowadzeniu towaru i wiedziały lub 
      przy zachowaniu należytej staranności mogły się dowiedzieć, że zgłoszenie
      celne nie zostało, a powinno być złożone. 
                                    
                               Art. 219.
 § 1. Dług celny w wywozie powstaje w wyniku niedopełnienia warunków, od 
     których uzależnione było całkowite lub częściowe zwolnienie z należności
     celnych wywozowych.
 § 2. Dług celny powstaje w chwili, kiedy towar otrzyma inne przeznaczenie 
     niż to, które zostało określone przy jego wywozie z polskiego obszaru 
     celnego z zastosowaniem całkowitego lub częściowego zwolnienia z należności
     celnych  wywozowych.  Jeżeli nie jest możliwe określenie tej 
     chwili, dług celny powstaje w dniu, w którym upływa ustalony termin 
     przedstawienia dowodu potwierdzającego dopełnienie ustalonych warunków
     uprawniających do tego zwolnienia. 
 § 3. Dłużnikiem jest zgłaszający. W wypadku przedstawicielstwa pośredniego,
     o którym mowa w art. 253 § 1 pkt 2, dłużnikiem jest również osoba 
     na rzecz której składane jest zgłoszenie celne.
                                    
                               Art. 220.
 § 1. Dług celny, o którym mowa w art. 209-213 i art. 217-219, powstaje również
     wówczas, gdy towary są przedmiotem zakazów lub ograniczeń 
     wywozowych albo przywozowych, niezależnie od ich rodzaju.
 § 2. Dług celny nie powstaje w wypadku nielegalnego przywozu na polski 
     obszar celny:
    1) fałszywych pieniędzy, 
    2) środków odurzających i substancji psychotropowych, które nie są 
      przedmiotem obrotu handlowego ściśle nadzorowanego przez właściwe
      władze w celu ich przeznaczenia na potrzeby lecznicze i naukowe.
                                    
                               Art. 221.
Jeżeli w odniesieniu do tego samego długu celnego występuje kilku dłużników, 
o których mowa w art. 209 § 3, art. 210 § 3, art. 211 § 3, art. 212 § 3, art. 213 
§ 4 i 5, art. 217 § 3, art. 218 § 3, art. 219 § 3, art. 224 § 3, są oni solidarnie 
zobowiązani do zapłacenia kwoty wynikającej z tego długu.
                                    
                               Art. 222.
 § 1. Kwota należności celnych przywozowych lub wywozowych jest obliczana 
     na podstawie elementów kalkulacyjnych właściwych dla towaru w chwili 
     powstania długu celnego, chyba że przepis szczególny stanowi inaczej.
 § 2. Jeżeli nie jest możliwe określenie chwili powstania długu celnego, kwota
     należności celnych przywozowych lub wywozowych jest obliczana na 
     podstawie elementów kalkulacyjnych właściwych dla towaru w chwili 
     ustalenia, że towar znajduje się w sytuacji powodującej powstanie długu 
     celnego. 
 § 3. Jeżeli można ustalić, że dług celny powstał przed stwierdzeniem jego istnienia
     przez organ celny, kwota należności celnych przywozowych lub 
     wywozowych za ten towar ustalana jest na podstawie elementów kalkulacyjnych
     właściwych dla towaru w chwili najwcześniejszej, w jakiej istnienie
     długu celnego mogło zostać ustalone na podstawie zebranych 
     dowodów.
 § 4. Jeżeli przesunięcie daty powstania długu celnego lub zarejestrowania 
     kwoty wynikającej z tego długu powoduje uzyskanie korzyści finansowej,
     organ celny pobiera odsetki wyrównawcze.
 § 5. Minister Finansów określi, w drodze rozporządzenia, wypadki i warunki 
     pobierania odsetek wyrównawczych oraz sposób ich naliczania.
                                    
                               Art. 223.
 § 1. Dług celny powstaje w miejscu, w którym nastąpiło zdarzenie powodujące
     jego powstanie. 
 § 2. Jeżeli nie można ustalić miejsca, o którym mowa w § 1, uważa się, że 
     dług celny powstał w miejscu, w którym znajdował się towar w chwili 
     ustalenia przez organ celny, że zaistniała sytuacja powodująca powstanie
     długu celnego.
 § 3. Jeżeli procedura celna nie jest zakończona, dług celny powstaje w miejscu,
     w którym towar został:
    1) objęty procedurą celną, lub
    2) wprowadzony na polski obszar celny pod odpowiednią procedurą celną.
 § 4. Jeżeli dane, którymi dysponuje organ celny, pozwalają na ustalenie, że 
     dług celny powstał już wtedy, gdy towar znajdował się wcześniej w innym
     miejscu, uważa się, że dług celny powstał w miejscu, co do którego 
     można stwierdzić, że towar znajdował się tam najwcześniej i można było
     stwierdzić istnienie długu celnego.
 
                               Art. 224.
 § 1. Jeżeli:
    1) umowa międzynarodowa przewiduje zastosowanie preferencyjnych 
      środków taryfowych dla towarów polskiego pochodzenia przywożonych 
      do innego kraju, oraz
    2) towary, o których mowa w pkt 1, wywożone są z kraju w postaci produktów
      kompensacyjnych uzyskanych pod procedurą uszlachetniania 
      czynnego, oraz
    3) towary przywiezione do kraju były poddane procesowi uszlachetniania, 
      o którym mowa w pkt 2 i podlegały wcześniej należnościom celnym 
      przywozowym,
  to w wypadku wystawienia dokumentów niezbędnych do zastosowania w 
   innym kraju preferencyjnych środków powstaje dług celny w przywozie 
   wobec tych towarów przywiezionych.
 § 2. Dług celny powstaje w chwili przyjęcia przez organ celny zgłoszenia celnego
     towarów do wywozu. 
 § 3. Dłużnikiem jest zgłaszający. W wypadku przedstawicielstwa pośredniego,
     o którym mowa w art. 253 § 1 pkt 2, dłużnikiem jest również osoba, 
     na rzecz której składane jest zgłoszenie celne.
 § 4. Kwota wynikająca z długu celnego, o którym mowa w § 1, jest obliczana
     na takich zasadach, jak gdyby w dniu zgłoszenia towarów do wywozu 
     nastąpiło przyjęcie zgłoszenia celnego o dopuszczenie do obrotu towarów
     przywiezionych w celu zakończenia procedury uszlachetniania 
     czynnego.
 
                               Art. 225.
Minister Finansów może określić, w drodze rozporządzenia, wypadki, w których
nie powstaje dług celny mimo wystąpienia okoliczności, o których mowa 
w art. 211 § 1, art. 212 § 1, art. 213 § 1 i art. 219 § 1.
                               Dział III
               Pokrycie kwoty wynikającej z długu celnego
                                    
                               Rozdział 1
   Zarejestrowanie i podanie do wiadomości dłużnika kwoty należności
                                    
                               Art. 226.
 § 1. Każda kwota należności wynikających z długu celnego, zwana dalej 
     "kwotą należności", jest obliczana przez organ celny z chwilą uzyskania 
     niezbędnych danych i zostaje zarejestrowana.
 § 2. Przepisu § 1 nie stosuje się, jeżeli na podstawie przepisów odrębnych 
     ustanowione zostało tymczasowe cło antydumpingowe lub wyrównawcze.
 § 3. Jeżeli kwota należności prawnie należnych jest wyższa od tej, która została
     ustalona na podstawie wiążącej informacji taryfowej, organ celny 
     rejestruje kwotę ustaloną na podstawie wiążącej informacji taryfowej.
 § 4. Organ celny anuluje zarejestrowaną kwotę należności, o której dłużnik 
     nie został powiadomiony przed upływem terminu, o którym mowa w 
     art. 230 § 4.
 § 5. Prezes Głównego Urzędu Ceł określi, w drodze zarządzenia, szczegółowe
     warunki i tryb rejestrowania kwot należności oraz ustali wzory rejestrów
     i sposób ich prowadzenia.
 
                               Art. 227.
 § 1. Kwota należności powinna zostać zarejestrowana niezwłocznie po jej 
     obliczeniu i nie później niż w ciągu 7 dni, licząc od dnia, w którym towar
     został zwolniony, jeżeli dług celny powstaje w wyniku:
    1) objęcia towaru inną procedurą celną niż odprawa czasowa z częściowym
      zwolnieniem od cła,
    2) innych czynności mających ten sam skutek prawny co objęcie towaru 
      procedurami celnymi określonymi w pkt 1.
 § 2. Jeżeli za zgodą organu celnego stosowana jest procedura uproszczona, 
     ogólna kwota należności za wszystkie towary, które zostały zwolnione 
     na rzecz tej samej osoby w terminie wyznaczonym przez organ celny, 
     może zostać całościowo zarejestrowana za cały okres rozliczeniowy, pod 
     warunkiem, że zostało złożone zabezpieczenie generalne. Zarejestrowania
     dokonuje się w ciągu 5 dni licząc od daty upływu okresu rozliczeniowego.
 § 3. W wypadku powstania długu celnego w warunkach innych niż te, o których
     mowa w § 1 i § 2, zarejestrowanie kwoty należności następuje w 
     ciągu 7 dni licząc od dnia, w którym organ celny miał możliwość obliczyć
     kwotę tych należności oraz określić dłużnika.
                                    
                               Art. 228.
Terminy zarejestrowania określone w art. 227, mogą zostać przekroczone, jeżeli
szczególne okoliczności uniemożliwiają organowi celnemu dotrzymanie 
tych terminów oraz w razie zaistnienia wypadków losowych lub działania siły 
wyższej. 
                                    
                               Art. 229.
 § 1. Jeżeli kwota należności nie została zarejestrowana w terminie określonym
     w art. 227 i art. 228 lub jeżeli została zarejestrowana kwota niższa 
     od prawnie należnej, to zarejestrowanie kwoty należności lub kwoty 
     uzupełniającej zostanie dokonane w terminie nie dłuższym niż 5 dni 
     (zarejestrowanie retrospektywne).
 § 2. Termin, o którym mowa w § 1, liczy się od dnia, w którym organ celny 
     obliczył należności lub kwotę uzupełniającą i określił dłużnika. Art. 228 
     stosuje się odpowiednio.
 § 3. Zarejestrowania retrospektywnego nie dokonuje się w wypadkach, o 
     których mowa w art. 226 § 2-4, albo gdy kwota podlegająca zarejestrowaniu
     nie przekracza równowartości 10 ECU.
                                    
                               Art. 230.
 § 1. Po zarejestrowaniu kwoty należności organ celny powiadamia o tym 
     dłużnika.
 § 2. Jeżeli kwota należności została zarejestrowana, organ celny może na 
     zgłoszeniu celnym umieścić adnotację, że dłużnik nie zostanie powiadomiony
     zgodnie z przepisem § 1, zanim kwota należności nie osiągnie 
     wysokości określonej przez ten organ.
 § 3. W wypadku, o którym mowa w § 2, zwolnienie towarów przez organ 
     celny jest równoznaczne z powiadomieniem dłużnika o kwocie zarejestrowanych
     należności. Dotyczy to również towarów zwolnionych w trybie
     art. 227 § 2.
 § 4. Powiadomienie dłużnika nie może nastąpić po upływie 3 lat, licząc od 
     dnia powstania długu celnego.
 § 5. Bieg terminu, o którym mowa w § 4, ulega zawieszeniu z dniem:
    1) wszczęcia postępowania karnego lub wniesienia skargi do sądu administracyjnego,
    2) zawieszenia postępowania w sprawie celnej.
 § 6. Termin ten biegnie dalej z dniem prawomocnego zakończenia postępowania
     karnego albo doręczenia organowi celnemu orzeczenia sądu 
     administracyjnego wraz z jego uzasadnieniem, bądź z dniem podjęcia 
     zawieszonego postępowania w sprawie celnej.
 
                               Rozdział 2
                Terminy i sposoby uiszczania należności
                                    
                               Art. 231.
 § 1. Kwota należności, o której zarejestrowaniu dłużnik został powiadomiony
     zgodnie z art. 230, powinna zostać przez niego uiszczona w następujących
     terminach:
    1) jeżeli dłużnik nie korzysta z żadnego z ułatwień płatniczych przewidzianych
      w art. 233-237, płatność powinna zostać dokonana w terminie
      7 dni, licząc od dnia powiadomienia dłużnika o wysokości należności,
    2) jeżeli dłużnik korzysta z ułatwień płatniczych przewidzianych w art. 
      233-237, płatność powinna zostać dokonana przed upływem terminu 
      lub terminów ustalonych w ramach tych ułatwień.
 § 2. Organ celny może, na wniosek dłużnika, przedłużyć termin zapłaty w 
     wypadkach, o których mowa w art. 229. Przedłużenie terminu nie może 
     przekroczyć czasu potrzebnego dłużnikowi na podjęcie działań niezbędnych
     do wywiązania się z obowiązku; art. 237 § 2 pkt 1 stosuje się odpowiednio.
 § 3. Jeżeli wniosek o umorzenie należności zostanie przedstawiony zgodnie 
     z art. 248 lub gdy towar został zajęty z zamiarem późniejszego orzeczenia
     przepadku zgodnie z art. 244 pkt 4 lit. b), obowiązek uiszczenia 
     kwoty należności przez dłużnika zostaje zawieszony.
                                    
                               Art. 232.
 § 1. Wpłata kwoty należności powinna zostać dokonana w gotówce lub w 
     każdy inny sposób mający takie same skutki płatnicze, zgodnie z obowiązującymi
     przepisami. Może ona zostać również dokonana przez zaliczenie
     nadpłat powstałych z tytułu wcześniej dokonanych wpłat należności.
 § 2. Prezes Głównego Urzędu Ceł określi, w drodze zarządzenia, kwotę 
     powyżej której należności uiszcza się w formie bezgotówkowej.
                               Art. 233.
 § 1. Jeżeli kwota należności dotyczy towarów zgłoszonych do procedury celnej
     nakładającej obowiązek uiszczenia należności, organ celny może odroczyć
     na wniosek osoby zobowiązanej termin płatności tej kwoty, o ile 
     osoba ta złożyła zabezpieczenie i spełnia warunki określone w art. 234.
 § 2. Od odroczonej kwoty należności pobiera się odsetki ustawowe do chwili 
     spłaty odroczonej kwoty.
 § 3. Minister Finansów określi, w drodze rozporządzenia:
    1) wzór wniosku o odroczenie płatności oraz dokumenty, które należy do 
      niego dołączyć,
    2) szczegółowe warunki i tryb postępowania przy odraczaniu płatności 
      należności.
                                    
                               Art. 234.
Zgodę na odroczenie płatności mogą otrzymać osoby, które spełniają wymogi 
określone w art. 197 § 2 pkt 1-5 i pkt 7.
                                    
                               Art. 235.
Organ celny może odroczyć płatność należności:
    1) oddzielnie, dla każdej kwoty należności zarejestrowanej na warunkach 
      określonych w art. 227 § 1 lub w art. 229,
    2) łącznie, dla wszystkich zarejestrowanych należności na warunkach 
      określonych w art. 227 § 1, w okresie wyznaczonym przez organ celny, 
      nie dłuższym niż 31 dni,
    3) łącznie, dla wszystkich należności, które podlegają jednemu zarejestrowaniu,
      zgodnie z art. 227 § 2.
                                    
                               Art. 236.
 § 1. Termin odroczenia płatności wynosi 30 dni.
 § 2. Termin, o którym mowa w § 1, oblicza się w następujący sposób:
    1) jeżeli odroczenie płatności dokonywane jest zgodnie z art. 235 pkt 1, 
      termin ten liczy się od dnia następującego po dniu, w którym kwota 
      należności została zarejestrowana przez organ celny; w wypadku zastosowania
      art. 228, termin 30 dni zostaje skrócony o liczbę dni odpowiadającą
      okresowi przekraczającemu 7 dni przeznaczonych na zarejestrowanie
      kwoty należności,
    2) jeżeli odroczenie płatności dokonywane jest zgodnie z art. 235 pkt 2, 
      termin ten liczy się od dnia następującego po dniu, w którym upływa 
      okres rozliczeniowy przyjmowania zgłoszeń celnych; zostaje on skrócony
      o liczbę dni odpowiadającą połowie liczby dni, obejmujących 
      okres rozliczeniowy,
    3) jeżeli odroczenie płatności dokonywane jest zgodnie z art. 235 pkt 3, 
      termin ten liczy się od dnia następującego po dniu, w którym upływa 
      okres, podczas którego towary były zwalniane; zostaje on skrócony o 
      liczbę dni odpowiadającą połowie liczby dni tego okresu.
 § 3. Jeżeli liczba dni określonych w § 2 pkt 2 i pkt 3 jest nieparzysta, to liczba
     dni, którą należy odjąć od 30 dni, jest równa połowie liczby parzystej,
     mniejszej o jeden od tej liczby nieparzystej.
                                    
                               Art. 237.
 § 1. Organ celny może udzielić dłużnikowi ułatwień płatniczych innych niż 
     odroczenie płatności.
 § 2. Udzielenie ułatwień, o których mowa w § 1:
    1) uzależnione jest od złożenia zabezpieczenia; jednakże, gdy złożenie 
      zabezpieczenia mogłoby spowodować, ze względu na sytuację dłużnika,
      poważne trudności natury gospodarczej lub społecznej, można odstąpić
      od wymogu jego złożenia,
    2) uprawnia do poboru odsetek od kwot należności; jeżeli spłata odsetek 
      może spowodować, ze względu na sytuację dłużnika, poważne trudności
      natury gospodarczej lub społecznej, organ celny może odstąpić od 
      żądania ich spłaty.
 § 3. Minister Finansów określi, w drodze rozporządzenia, szczegółowe warunki
     i tryb udzielania ułatwień płatniczych, o których mowa w § 1.
                                    
                               Art. 238.
Niezależnie od tego, jakiego rodzaju ułatwienie płatnicze jest udzielone dłużnikowi,
może on spłacić całość lub część kwoty długu, przed upływem wyznaczonego
terminu.
                                    
                               Art. 239.
Każda kwota należności może zostać w imieniu dłużnika, za jego zgodą, spłacona
przez osobę trzecią.
                                    
                               Art. 240.
 § 1. Jeżeli nie zostało złożone zabezpieczenie albo gdyby kwota złożonego 
     zabezpieczenia nie pokryła długu celnego, kwota należności może być 
     zabezpieczona na majątku dłużnika przed terminem płatności, jeżeli 
     zachodzi uzasadniona obawa, że nie zostanie ona uiszczona.
 § 2. Zabezpieczenia, o którym mowa w § 1, można dokonać również przed 
     zarejestrowaniem kwoty należności, jeżeli zachodzi uzasadniona obawa 
     uchylania się dłużnika od uiszczenia tych należności.
 § 3. Jeżeli zabezpieczenie, o którym mowa w § 1, następuje przed zarejestrowaniem
     kwoty należności, organ celny określa w decyzji o zabezpieczeniu
     przybliżoną kwotę w oparciu o dane dotyczące podstawy ustalenia
     wysokości tej kwoty.
 
                               Art. 241.
 § 1. Jeżeli nie zostało złożone zabezpieczenie albo gdyby kwota złożonego 
     zabezpieczenia nie pokryła długu celnego, towar, na którym ciążą należności,
     może być przez organ celny zatrzymany lub zajęty w celu zabezpieczenia
     kwoty należności, do czasu ich uiszczenia. Zatrzymanie 
     lub zajęcie takiego towaru może być dokonane bez względu na prawa 
     osób trzecich i z pierwszeństwem przed wszystkimi obciążeniami i 
     przywilejami.
 § 2. Jeżeli nie zostanie uiszczona kwota należności za towar, o którym mowa
     w § 1, może on zostać sprzedany przez organ celny w celu pokrycia 
     ciążącej na nim kwoty należności.
 § 3. Z kwoty uzyskanej ze sprzedaży pokrywa się, w następującej kolejności:
    1) koszty sprzedaży,
    2) koszty przewozu, przeładunku i składowania - poniesione przez Skarb 
      Państwa,
    3) kwotę należności, 
    4) należności obciążające towar na podstawie przepisów odrębnych.
 § 4. Nadwyżkę pozostałą po pokryciu kosztów i należności, o których mowa 
     w § 3 zwraca się osobie uprawnionej. Nadwyżka przechodzi na rzecz 
     Skarbu Państwa, jeżeli osoba uprawniona nie zgłosi się po jej odbiór w 
     ciągu 12 miesięcy od dnia jej zawiadomienia lub od dnia kiedy stwierdzono
     brak możliwości doręczenia zawiadomienia.
 
                               Art. 242.
 § 1. Jeżeli kwota należności nie została uiszczona w terminie, organ celny 
     pokrywa ją ze złożonego zabezpieczenia.
 § 2. Od kwot należności nie uiszczonych w terminie pobiera się odsetki według
     zasad i w wysokości określonej w odrębnych przepisach dotyczących
     pobierania odsetek za zwłokę od należności podatkowych.
 § 3. W wypadkach powstania długu celnego, o których mowa w art. 210-213 
     oraz art. 218 i art. 219, pobiera się odsetki liczone od dnia powstania 
     długu, według zasad i wysokości określonych w przepisach dotyczących 
     pobierania odsetek za zwłokę od należności podatkowych.
 § 4. Kwot należności można dochodzić w ciągu 5 lat licząc od dnia, w którym
     zostały zarejestrowane.
 § 5. Bieg przedawnienia terminu, o którym mowa w § 4, przerywa:
    1) wszczęcie egzekucji,
    2) wszczęcie postępowania karnego lub postępowania przed sądem administracyjnym.
 § 6. Po każdym przerwaniu przedawnienie biegnie na nowo, począwszy od 
     dnia:
    1) wniesienia wpłaty,
    2) ściągnięcia ostatniej wpłaty w trybie egzekucji administracyjnej lub 
      stwierdzenia przez organ egzekucyjny, że egzekucja stała się bezskuteczna,
    3) uprawomocnienia się wyroku sądu lub innego rozstrzygnięcia wydanego
      w sprawie karnej skarbowej, albo wyroku lub postanowienia sądu 
      administracyjnego.
 § 7. Przedawnienie uwzględnia się z urzędu.
                                    
                               Art. 243.
W postępowaniu przed organami celnymi stosuje się przepisy o postępowaniu 
egzekucyjnym w administracji, jeżeli przepisy niniejszej ustawy nie stanowią 
inaczej.
                                    
                                Dział IV
                       Wygaśnięcie długu celnego
                                    
                               Art. 244.
Dług celny wygasa:
    1) przez uiszczenie kwoty należności, 
    2) przez umorzenie kwoty należności,
    3) przez przedawnienie,
    4) jeżeli wobec towarów zgłoszonych do procedury celnej, która określa 
      obowiązek uiszczenia kwoty należności: 
       a) zgłoszenie celne zostało unieważnione zgodnie z art. 68,
       b) towary, przed ich zwolnieniem, zostały zajęte i orzeczono ich 
         przepadek, zniszczono je na polecenie organu celnego, stały się 
         przedmiotem zrzeczenia na rzecz Skarbu Państwa, zostały zniszczone
         lub zostały ostatecznie utracone ze względu na ich charakter,
         wypadek losowy lub działanie siły wyższej,
    5) w wypadkach, o których mowa w art. 210, jeżeli towary, wobec których
      powstał dług celny, zostały zajęte przy nielegalnym wprowadzaniu 
      i równocześnie lub w późniejszym terminie orzeczono ich przepadek.
                                    
                               Art. 245.
Dług celny, o którym mowa w art. 224, wygasa również w wypadku unieważnienia
dokumentów wymaganych do uzyskania preferencji taryfowych określonych
w tym przepisie.
                                    
                                Dział V
                  Zwrot i umorzenie należności celnych
                                    
                               Art. 246.
 § 1. Należności celne są umarzane, jeżeli w chwili zarejestrowania kwota należności
     nie wynikała z obowiązujących przepisów lub gdy kwota ta została
     zarejestrowana niezgodnie z art. 229 § 3.
 § 2. Należności celne są zwracane, jeżeli w chwili uiszczenia kwota tych należności
     nie wynikała z obowiązujących przepisów lub gdy kwota ta została
     zarejestrowana niezgodnie z art. 229 § 3. 
 § 3. Należności celne nie podlegają zwrotowi ani umorzeniu, jeżeli okoliczności,
     które doprowadziły do zapłacenia lub zarejestrowania kwoty nie 
     wynikającej z obowiązujących przepisów, są wynikiem świadomego działania
     osoby zainteresowanej.
 § 4. Należności celne są zwracane lub umarzane na wniosek dłużnika złożony
     przed upływem 3 lat, licząc od dnia jego powiadomienia o tych należnościach.
     Wniosek należy złożyć we właściwym urzędzie celnym.
 § 5. Organ celny dokona zwrotu lub umorzenia z urzędu, gdy stwierdzi 
     przed upływem 3 lat od powiadomienia dłużnika, że zachodzą okoliczności
     uzasadniające zwrot lub umorzenie.
 
                               Art. 247.
Cło podlega zwrotowi, jeżeli po jego uiszczeniu na wniosek osoby zainteresowanej
unieważniono zgłoszenie celne.
                                    
                               Art. 248.
 § 1. Zwrot lub umorzenie cła może nastąpić również po ustaleniu, że zarejestrowana
     kwota cła dotyczy towarów objętych procedurą celną i nie 
     przyjętych przez osobę wprowadzającą, ze względu na to, iż w chwili, o 
     której mowa w art. 69, towary były wadliwe lub niezgodne z warunkami 
     kontraktu, w wyniku którego dokonano przywozu tych towarów. Nie 
     uznaje się za towary wadliwe towarów uszkodzonych po ich zwolnieniu.
 § 2. Zwrot lub umorzenie cła, o którym mowa w § 1 jest dopuszczalne, gdy: 
    1) towary nie zostały użyte, chyba że wstępne ich użycie okazało się konieczne
      do stwierdzenia ich wadliwości lub niezgodności z warunkami 
      kontraktu, oraz
    2) towary zostały wywiezione poza polski obszar celny.
 § 3. Na wniosek osoby zainteresowanej organ celny może zezwolić na zniszczenie
     towarów, objęcie ich w celu powrotnego wywozu procedurą tranzytu,
     objęcie procedurą składu celnego lub umieszczenie ich w wolnym 
     obszarze celnym, zamiast ich wywozu. W celu otrzymania jednego z 
     przewidzianych wyżej przeznaczeń celnych towary są uważane za towary
     niekrajowe.
 § 4. Cło nie jest zwracane lub umarzane w odniesieniu do towarów, które 
     przed ich zgłoszeniem o dopuszczenie ich do obrotu zostały objęte procedurą
     odprawy czasowej w celu przeprowadzenia prób, chyba że wykazano,
     iż fakt ich wadliwości lub niezgodności z warunkami kontraktu 
     nie mógł zostać ujawniony podczas tych prób. 
 § 5. Cło jest zwracane lub umarzane w wypadkach określonych w § 1, na 
     pisemny wniosek dłużnika złożony przed upływem 1 roku, licząc od 
     dnia powiadomienia dłużnika o tym cle.
 
                               Art. 249.
Nie podlegają zwrotowi odsetki, które zostały pobrane z tytułu nieterminowego
uiszczenia należności celnych, chyba że niewłaściwe ustalenie kwoty należności
było wynikiem błędu organu celnego, a dłużnik w żaden sposób nie 
przyczynił się do powstania tego błędu.
                                    
                               Art. 250.
 § 1. Kwota należności celnych podlegających zwrotowi zaliczana jest z urzędu
     na zaległe lub bieżące zadłużenie z tytułu innych należności celnych.
 § 2. W razie braku zadłużenia, o którym mowa w § 1, należności celne podlegają
     zwrotowi w terminie 30 dni, licząc od dnia wydania decyzji orzekającej
     ich zwrot.
 § 3. Od zwracanych należności celnych przywozowych lub wywozowych nie 
     płaci się odsetek, chyba że niewłaściwe ustalenie kwoty należności było 
     wynikiem błędu organu celnego, a dłużnik w żaden sposób nie przyczynił
     się do powstania tego błędu. W takim wypadku odsetki oblicza się 
     od dnia uiszczenia należności podlegających zwrotowi.
 § 4. Od należności nie zwróconych w terminie określonym w § 2 płaci się 
     odsetki liczone od daty wydania decyzji orzekającej ich zwrot.
 § 5. Odsetki, o których mowa w § 3 i 4, oblicza się według zasad i w wysokości
     określonych w przepisach dotyczących pobierania odsetek za 
     zwłokę od zaległości podatkowych.
                                    
                               Art. 251.
Jeżeli umorzone lub zwrócone należności celne stają się ponownie należne, 
odsetki wypłacone przez organ celny zgodnie z art. 250 § 3-5 podlegają zwrotowi.
                                    
                               Art. 252.
 § 1. Rada Ministrów może określić, w drodze rozporządzenia, inne wypadki, 
     w których należności celne przywozowe lub wywozowe są zwracane lub 
     umarzane oraz tryb i warunki dokonywania zwrotu lub umorzenia.
 § 2. Prezes Głównego Urzędu Ceł określi, w drodze zarządzenia, wzór 
     wniosku o dokonanie zwrotu lub umorzenia należności celnych oraz 
     dokumenty, które należy do niego dołączyć.
    
                               TYTUŁ VIII
                 PRZEDSTAWICIELSTWO W SPRAWACH CELNYCH
                                    
                                Dział I
                           Przedstawicielstwo
                                    
                               Art. 253.
 § 1. Przedstawicielstwo może być:
    1) bezpośrednie - jeżeli przedstawiciel działa w imieniu i na rzecz innej 
      osoby,
    2) pośrednie - jeżeli przedstawiciel działa we własnym imieniu, lecz na 
      rzecz innej osoby.
 § 2. Jeżeli postępowanie przed dyrektorem urzędu celnego dotyczy towaru, 
     którego rodzaj lub ilość wskazuje na przeznaczenie do działalności gospodarczej,
     to:
    1) przedstawicielem bezpośrednim osoby może być wyłącznie pracownik 
      tej osoby lub agencja celna,
    2) przedstawicielem pośrednim osoby może być wyłącznie agencja celna.
 § 3. W wypadkach innych niż te, o których mowa w § 2, przedstawicielem 
     osoby może być:
    1) agencja celna, jako przedstawiciel bezpośredni lub pośredni,
    2) osoba fizyczna posiadająca pełną zdolność do czynności prawnych, jako
      przedstawiciel bezpośredni.
    
                               Art. 254.
 § 1. Przedstawiciel jest zobowiązany do przedstawienia organowi celnemu 
     pisemnego upoważnienia, określającego rodzaj udzielonego przedstawicielstwa
     oraz zakres czynności, do których jest upoważniony.
 § 2. Przedstawiciel dołącza do akt oryginał lub urzędowo poświadczony odpis
     upoważnienia. Adwokat lub radca prawny może sam uwierzytelnić 
     odpis udzielonego mu upoważnienia. Osoba posiadająca koncesję na 
     prowadzenie agencji celnej może uwierzytelnić odpis upoważnienia 
     udzielonego agencji celnej.
 § 3. Przedstawicielem osoby fizycznej, w wypadkach gdy rodzaj lub ilość towaru
     nie wskazują na przeznaczenie do działalności gospodarczej, może 
     być członek najbliższej rodziny tej osoby, który złoży wiarygodne oświadczenie
     o istnieniu upoważnienia do działania w jej imieniu.
 § 4. Czynności dokonane przez przedstawiciela w granicach upoważnienia 
     pociągają za sobą skutki bezpośrednio dla osoby, która ustanowiła 
     przedstawiciela.
 § 5. Przedstawicielem może być jedynie osoba krajowa, z wyłączeniem osób, 
     o których mowa w art. 3 § 1 pkt 11 lit. c).
 § 6. Agencja celna może udzielić dalszego upoważnienia innej agencji celnej 
     do wykonania określonych czynności za zgodą osoby udzielającej upoważnienia.
 
                               Art. 255.
Osobę, która dokonuje czynności bez upoważnienia do działania w imieniu lub 
na rzecz innej osoby, albo osobę, która dokonuje czynności w imieniu lub na 
rzecz innej osoby bez upoważnienia do jej reprezentowania, uważa się za działającą
we własnym imieniu i na swoją rzecz.
                                Dział II
                             Agencja celna
                                    
                               Art. 256.
 § 1. Agencja celna może dokonywać przed organami celnymi wszelkich 
     czynności przewidzianych w przepisach prawa celnego, w szczególności:
    1) badać towary i pobierać ich próbki przed dokonaniem zgłoszenia celnego,
    2) przygotowywać niezbędne dokumenty i dokonywać zgłoszenia celnego,
    3) uiszczać należności celne przywozowe lub celne wywozowe oraz inne 
      opłaty,
    4) podejmować towary po ich zwolnieniu,
    5) składać zabezpieczenie kwoty wynikającej z długu celnego,
    6) wnosić odwołania i inne wnioski podlegające rozpatrzeniu przez organy
      celne.
 § 2. Czynności przed organami celnymi może dokonywać wyłącznie w imieniu
     agencji celnej upoważniony jej pracownik, wpisany na listę agentów 
     celnych.
 
                               Art. 257.
 § 1. Na listę agentów celnych wpisuje się osobę fizyczną, jeżeli spełnia następujące
     warunki:
    1) posiada obywatelstwo polskie,
    2) ma pełną zdolność do czynności prawnych,
    3) korzysta z pełni praw publicznych,
    4) posiada co najmniej średnie wykształcenie,
    5) nie jest skazana prawomocnym wyrokiem za przestępstwo przeciwko 
      dokumentom, mieniu, przestępstwo gospodarcze lub przestępstwo 
      skarbowe,
    6) swoim postępowaniem daje rękojmię prawidłowego wykonywania 
      czynności agenta celnego,
    7) złożyła z wynikiem pozytywnym egzamin na agenta celnego przed 
      komisją egzaminacyjną, powoływaną przez Prezesa Głównego Urzędu 
      Ceł,
    8) wystąpiła z wnioskiem o wpis na listę agentów celnych, nie później niż 
      w okresie 2 lat od spełnienia warunku określonego w pkt 7.
 § 2. Listę agentów celnych prowadzi Prezes Głównego Urzędu Ceł.
 § 3. Prezes Głównego Urzędu Ceł skreśla z listy agentów celnych osobę w 
     wypadku:
    1) gdy został naruszony jeden z warunków, o których mowa w § 1,
    2) niewykonywania czynności agenta celnego przez okres co najmniej 
      dwóch lat,
    3) jej śmierci.
 § 4. Prezes Głównego Urzędu Ceł może zawiesić działalność agenta celnego 
     na czas toczącego się przeciwko osobie agenta postępowania karnego o 
     przestępstwo wymienione w § 1 w pkt 5.
    
                               Art. 258.
 § 1. Osoba posiadająca koncesję na prowadzenie agencji celnej ponosi pełną
     odpowiedzialność majątkową wobec organów celnych za pokrycie 
     kwot długów celnych lub innych opłat, jakie powstały na skutek nieprawidłowego
     lub nieterminowego dokonania albo niewykonania czynności, 
     do których została upoważniona agencja celna.
 § 2. W wypadku udzielenia dalszego upoważnienia, o którym mowa w art. 
     254 § 6, odpowiedzialność majątkową, o której mowa w § 1, ponoszą 
     solidarnie agencje celne upoważnione do działania.
 § 3. Osoba posiadająca koncesję na prowadzenie agencji celnej jest zobowiązana
     do złożenia kaucji gwarancyjnej w formie, o której mowa w 
     art. 199 § 1 pkt 1 lub pkt 2, na zabezpieczenie pokrycia roszczeń organów
     celnych z tytułu odpowiedzialności, o której mowa w § 1. Kaucja 
     gwarancyjna może stanowić część zabezpieczenia generalnego w wypadkach,
     o których mowa w art. 197 § 3.
 
                               Art. 259.
 § 1. Koncesję na prowadzenie działalności w formie agencji celnej wydaje i 
     cofa Prezes Głównego Urzędu Ceł.
 § 2. Koncesję, o której mowa w § 1, mogą otrzymać osoby, które spełniają 
     następujące warunki:
    1) są osobami krajowymi w rozumieniu art. 3 § 1 pkt 11 lit. a) i lit. b),
    2) są podmiotami, których działalnością kierują osoby, które nie zostały 
      skazane prawomocnym wyrokiem za przestępstwo przeciwko dokumentom,
      mieniu, przestępstwo gospodarcze lub przestępstwo skarbowe,
    3) nie zalegają z cłem, podatkami stanowiącymi dochód budżetu państwa 
      ani składkami na ubezpieczenie społeczne, a także nie jest wobec nich 
      prowadzone postępowanie egzekucyjne, upadłościowe, likwidacyjne 
      lub układowe,
    4) nie została im cofnięta koncesja na prowadzenie agencji celnej, ze 
      względu na naruszenie przez nie przepisów prawa, w okresie ostatnich 
      5 lat,
    5) złożą kaucję gwarancyjną, o której mowa w art. 258 § 3.
 § 3. Koncesji na prowadzenie agencji celnej nie otrzymają osoby, które 
     prowadzą lub są uprawnione do prowadzenia działalności gospodarczej 
     innej niż działalność przewozowa, spedycyjna lub polegająca na prowadzeniu
     składu celnego, chyba że przepis szczególny to przewiduje.
 
                                Art. 260.
Prezes Głównego Urzędu Ceł może cofnąć koncesję, o której mowa w art. 259 
§ 1, w wypadku:
    1) gdy z wnioskiem o cofnięcie występuje osoba, której wydano koncesję 
      na prowadzenie agencji celnej,
    2) naruszenia jednego z warunków, o których mowa w art. 259 § 2 i § 3,
    3) gdy w okresie 6 miesięcy od uzyskania koncesji agencja celna nie podjęła
      działalności lub ją przerwała na okres dłuższy niż 6 miesięcy bez 
      powiadomienia organu celnego,
    4) gdy agencja celna wykonuje czynności niezgodnie z przepisami prawa 
      celnego.
    
                               Art. 261.
Minister Finansów określi, w drodze rozporządzenia:
    1) wzór wniosku o wydanie koncesji, o której mowa w art. 259 § 1, oraz 
      dokumenty, które należy do niego dołączyć,
    2) tryb przeprowadzania egzaminu kwalifikacyjnego osób ubiegających 
      się o uprawnienie do wykonywania czynności agenta celnego oraz sposób
      powoływania komisji egzaminacyjnej, kwalifikacje członków komisji,
      zakres i sposób przeprowadzania egzaminu, a także wysokość 
      opłat egzaminacyjnych przeznaczonych na pokrycie działalności i wynagrodzenia
      jej członków,
    3) sposób prowadzenia i tryb dokonywania wpisu na listę agentów celnych,
    4) tryb przyjmowania oraz wysokość kaucji gwarancyjnej, o której mowa 
      w art. 258 § 3,
    5) sposób prowadzenia ewidencji i rejestracji dokumentów podlegających 
      kontroli celnej,
    6) inne rodzaje działalności, które może wykonywać osoba posiadająca 
      koncesję na prowadzenie agencji celnej.
    
                                TYTUŁ IX
                    POSTĘPOWANIE W SPRAWACH CELNYCH
                                    
                                Dział I
                            Przepisy ogólne
                                    
                               Art. 262.
Do postępowania w sprawach celnych stosuje się przepisy Kodeksu postępowania
administracyjnego wraz ze stosowanymi odpowiednio przepisami art. 
166-174 oraz art. 177 i art. 178 wyżej wymienionego Kodeksu z uwzględnieniem
zmian wynikających z przepisów prawa celnego.
                               Art. 263.
Minister Finansów określi, w drodze rozporządzenia, właściwość rzeczową i 
miejscową organów celnych.
                               Art. 264.
 § 1. Jeżeli przepisy odrębne nie stanowią inaczej, osoba prawna, która powstała
     w wyniku:
    1) przekształcenia innej osoby prawnej,
    2) połączenia osób prawnych,
  - jest następcą prawnym przewidzianych przepisami prawa celnego praw i 
   obowiązków przekształconej osoby prawnej albo każdej z łączących się 
   osób prawnych.
 § 2. Przepis § 1 stosuje się odpowiednio do jednostek organizacyjnych nie 
     mających osobowości prawnej.
 
                               Art. 265.
Organ celny wszczyna postępowanie z urzędu w celu rozstrzygnięcia w drodze 
decyzji w sprawie sytuacji prawnej towaru przywożonego na polski obszar celny
lub z niego wywożonego przez nieznaną osobę, bez konieczności ustanawiania
dla niej kuratora lub przedstawiciela.
                               Art. 266.
Organ celny może połączyć toczące się przed nim oddzielne sprawy, w celu 
ich łącznego rozpoznania lub także rozstrzygnięcia, jeżeli dotyczą tej samej 
osoby i są ze sobą w związku.
 
                               Art. 267.
Pisma skierowane do osób nieznanych z miejsca pobytu lub siedziby wywiesza 
się na okres 14 dni w urzędzie celnym w którym prowadzone jest postępowanie.
Pismo uważa się za doręczone po upływie tego terminu.
                               Art. 268.
 § 1. Osoby zamieszkujące lub przebywające za granicą mają obowiązek podania
     adresu do doręczeń w kraju przy pierwszej czynności dokonywanej
     przed organem celnym.
 § 2. W razie zaniedbania obowiązku, o którym mowa w § 1, stosuje się odpowiednio
     art. 267.
 
                               Art. 269.
Organ celny wszczyna postępowanie z urzędu w sprawach dotyczących towaru 
przywożonego na polski obszar celny lub wywożonego z polskiego obszaru celnego
w obrocie pocztowym.
                               Art. 270.
 § 1. Organ celny może przyjąć jako dowód w postępowaniu dokumenty sporządzone
     przez organy celne państwa obcego lub inne uprawnione 
     podmioty państwa obcego.
 § 2. Organ celny może żądać od stron postępowania:
    1) urzędowego tłumaczenia na język polski dokumentów sporządzonych 
      w języku obcym,
    2) przedłożenia dokumentów zagranicznych zalegalizowanych przez właściwe
      organy polskie działające w kraju albo polskie przedstawicielstwa 
      dyplomatyczne lub urzędy konsularne.
    
                               Art. 271.
Organ celny może na wniosek strony wstrzymać wykonanie decyzji w sprawie 
długu celnego, od której wniesiono odwołanie, po złożeniu przez stronę zabezpieczenia
określonego przez ten organ.
                               Art. 272.
Organ celny nie podejmuje czynności postępowania, jeżeli strona, która z mocy
przepisów prawa ma obowiązek wpłacenia z góry należności tytułem opłat 
lub kosztów postępowania, tego obowiązku nie dopełni w terminie 7 dni od 
dnia wniesienia podania.
                               Art. 273.
Prowadzenie postępowania na podstawie przepisów karnych nie stanowi przeszkody
do prowadzenia postępowania na podstawie przepisów niniejszej ustawy,
chyba że przepis szczególny stanowi inaczej.
                               Art. 274.
Skarga do sądu administracyjnego w sprawie dotyczącej zgłoszenia celnego 
może zostać wniesiona, dopiero po wyczerpaniu toku instancji w postępowaniu 
przed organami celnymi.
                                Dział II
                       Opłaty w sprawach celnych
                                    
                               Art. 275.
 § 1. Organ celny pobiera opłatę za wydanie pozwolenia i koncesji, chyba że 
     przepis szczególny stanowi inaczej.
 § 2. Organ celny pobiera opłatę za przechowanie towarów w depozycie lub 
     w magazynie celnym prowadzonym przez organ celny.
 § 3. Organ celny pobiera opłaty manipulacyjne za:
    1) wykonywanie czynności kontroli celnej,
    2) udzielenie wiążącej informacji taryfowej,
    3) potwierdzenie pochodzenia lub statusu celnego towaru,
    4) zatwierdzenie współczynnika produktywności lub określenie sposobu 
      jego obliczenia,
    5) unieważnienie zgłoszenia celnego,
    6) objęcie towaru procedurą tranzytu,
    7) czynności podejmowane w celu pokrycia z zabezpieczenia kwoty wynikającej
      z długu celnego,
    8) wpis na listę agentów celnych,
    9) rozpatrzenie wniosku dotyczącego ochrony własności intelektualnej, 
      handlowej lub przemysłowej.
 § 4. Organ celny pobiera opłaty manipulacyjne dodatkowe za czynności podejmowane
     w wyniku:
    1) naruszenia przez osobę terminu do nadania przeznaczenia celnego 
      towaru,
    2) usunięcia towaru spod dozoru celnego,
    3) naruszenia przez osobę warunków lub terminów ustalonych przy objęciu
      towaru procedurą zawieszającą lub gospodarczą procedurą celną,
    4) naruszenia warunków zwolnienia towaru od należności celnych przywozowych
      lub wywozowych,
    5) wykonywania na wniosek osoby zainteresowanej czynności służbowych 
      poza siedzibą lub czasem pracy urzędu celnego.
                               Art. 276.
 § 1. Z zastrzeżeniem § 2, opłaty manipulacyjne dodatkowe powinny być 
     określone w kwocie odpowiadającej podejmowanym czynnościom i nie 
     mogą być wymierzone w kwocie wyższej niż 40% wartości celnej towaru.
 § 2. Jeżeli po przedstawieniu towaru organ celny, wykaże różnicę między 
     towarem przedstawionym a ujawnionym w wyniku rewizji celnej to od 
     osoby, o której mowa w art. 39, pobiera się opłatę manipulacyjną dodatkową
     w wysokości wartości towaru odpowiadającej różnicy.
 § 3. Środki finansowe z opłat, o których mowa w § 2 oraz w art. 275, a także
     40% kwot uzyskanych ze sprzedaży przedmiotów z przestępstw celnych
     i dewizowych ujawnionych przez funkcjonariuszy celnych, przeznacza
     się na usprawnienie funkcjonowania organów celnych oraz na premie
     dla pracowników podległych Prezesowi Głównego Urzędu Ceł, w 
     szczególności dla tych, którzy przyczynili się bezpośrednio do wykrycia 
     przestępstw lub wykroczeń celnych i dewizowych.
 § 4. Prezes Głównego Urzędu Ceł określi sposób rozdysponowania środków,
     o których mowa w § 3, oraz zasady przyznawania premii.
 § 5. Minister Finansów określi, w drodze rozporządzenia:
    1) stawki opłat za wydanie pozwolenia i koncesji oraz wypadki, w których
      opłat tych się nie pobiera,
    2) stawki opłat manipulacyjnych, manipulacyjnych dodatkowych oraz 
      opłat za przechowywanie towarów,
    3) czynności kontroli celnej, za które pobierana jest opłata manipulacyjna.
    
                               Art. 277.
Opłaty są pobierane na zasadach i w trybie ustalonych dla należności celnych 
przywozowych i wywozowych.
                                TYTUŁ X
                              ORGANY CELNE
                                    
                               Art. 278.
 § 1. Centralnym organem administracji państwowej w sprawach celnych jest 
     Prezes Głównego Urzędu Ceł nadzorowany przez Ministra Finansów.
 § 2. Organem administracji państwowej w sprawach celnych jest dyrektor 
     urzędu celnego. W rozumieniu niniejszego tytułu urzędem celnym jest 
     urząd, o którym mowa w art. 284 § 2.
 
                               Art. 279.
 § 1. Prezesa Głównego Urzędu Ceł, na wniosek Ministra Finansów, powołuje
     i odwołuje Prezes Rady Ministrów.
 § 2. Wiceprezesów Głównego Urzędu Ceł, na wniosek Prezesa Głównego 
     Urzędu Ceł, powołuje i odwołuje Prezes Rady Ministrów.
 
                               Art. 280.
Do zadań Prezesa Głównego Urzędu Ceł należy:
    1) realizacja polityki celnej państwa,
    2) współudział w kształtowaniu polityki celnej państwa,
    3) realizacja budżetu państwa w zakresie ustalonym dla organów celnych,
    4) sprawowanie nadzoru nad organami celnymi,
    5) kształtowanie i realizacja polityki kadrowej w organach celnych,
    6) współpraca z organami celnymi innych państw oraz organizacjami 
      międzynarodowymi,
    7) wykonywanie innych zadań określonych w ustawie oraz w przepisach 
      odrębnych.
    
                               Art. 281.
Zadania określone w art. 280 Prezes Głównego Urzędu Ceł realizuje przy 
pomocy podległego Urzędu oraz za pośrednictwem dyrektorów urzędów celnych.
                               Art. 282.
Dyrektora urzędu celnego powołuje i odwołuje Prezes Głównego Urzędu Ceł.
                               Art. 283.
Do zadań dyrektora urzędu celnego należy:
    1) dokonywanie wymiaru i poboru należności celnych,
    2) nadawanie towarom przeznaczenia celnego oraz wykonywanie innych 
      czynności przewidzianych przepisami prawa celnego,
    3) sprawowanie dozoru celnego i wykonywanie kontroli celnej,
    4) zwalczanie i ściganie przestępstw i wykroczeń w zakresie ustalonym 
      ustawą karną skarbową,
    5) wykonywanie innych zadań zleconych w przepisach odrębnych.
    
                               Art. 284.
 § 1. Organizację Głównego Urzędu Ceł określa statut nadany przez Ministra
     Finansów.
 § 2. Dyrektorzy urzędów celnych wykonują powierzone im przez Prezesa 
     Głównego Urzędu Ceł zadania przy pomocy podległych urzędów.
 § 3. Minister Finansów, w drodze rozporządzenia, w porozumieniu z zainteresowanymi
     ministrami, tworzy i znosi urzędy, o których mowa w § 2, 
     oraz określa ich siedziby.
 § 4. Organizację urzędów celnych określa statut nadany przez Prezesa Głównego
     Urzędu Ceł.
 
                               Art. 285.
 § 1. Funkcjonariusze celni wykonują obowiązki służbowe w umundurowaniu, 
     z widocznym numerem indentyfikacyjnym.
 § 2. Prezes Głównego Urzędu Ceł określi w drodze zarządzenia:
    1) zasady przydziału i wzory umundurowania,
    2) wypadki, w których funkcjonariusze celni wykonują obowiązki służbowe
      bez umundurowania.
    
                               Art. 286.
 § 1. Organy administracji państwowej i samorządowej oraz inne państwowe 
     i gminne jednostki organizacyjne są obowiązane współdziałać i nieodpłatnie
     udzielać organom celnym pomocy technicznej przy wykonywaniu 
     zadań określonych w ustawie.
 § 2. Rada Ministrów, w drodze rozporządzenia, określi zasady współdziałania
     organów celnych z organami i jednostkami, o których mowa w § 1, 
     oraz zakres ich świadczeń na rzecz organów celnych.
 
                               Art. 287.
 § 1. Prezes Głównego Urzędu Ceł, w porozumieniu z właściwym ministrem, 
     może upoważnić inne organy administracji państwowej do wykonywania 
     niektórych zadań organów celnych.
 § 2. Organom administracji państwowej przy wykonywaniu zadań, o których 
     mowa w § 1 przysługują prawa i obowiązki organów celnych.
                                    
                               Art. 288.
Prezes Głównego Urzędu Ceł może określić, w drodze zarządzenia, warunki, 
jakie musi spełniać miejsce wyznaczone lub uznane przez organ celny oraz 
wypadki, w których czynności przewidziane przepisami prawa celnego mogą 
być dokonywane w tym miejscu.
                                    
                                TYTUŁ XI
                     PRZEPISY PRZEJŚCIOWE I KOŃCOWE
                                    
                               Art. 289.
Postępowania wszczęte i nie zakończone przed dniem wejścia w życie niniejszej
ustawy podlegają rozpatrzeniu według przepisów dotychczasowych, z wyjątkiem
postępowań dotyczących wydawania koncesji na prowadzenie agencji 
celnych i pozwoleń na prowadzenie składów celnych.
                                    
                               Art. 290.
 § 1. Zezwolenia na prowadzenie składów celnych wydane przez Prezesa 
     Głównego Urzędu Ceł na podstawie przepisów dotychczasowych zachowują
     ważność na okres 12 miesięcy od dnia wejścia w życie niniejszej
     ustawy, pod warunkiem dostosowania prowadzonej działalności do 
     przepisów prawa celnego w terminie 3 miesięcy od tego dnia.
 § 2. Składy celne prowadzone na podstawie zezwoleń, o których mowa w § 
     1, traktowane są jako składy celne publiczne w rozumieniu niniejszej 
     ustawy, przy czym odpowiedzialność określoną w art. 107 ponosi prowadzący
     skład celny.
 § 3. Do cofania zezwoleń, o których mowa w § 1, stosuje się odpowiednio 
     przepisy niniejszej ustawy dotyczące cofania pozwoleń na prowadzenie 
     składu celnego.
                                    
                               Art. 291.
 § 1. Z dniem wejścia w życie ustawy dotychczasowe zezwolenia na prowadzenie
     agencji celnych stają się koncesjami w rozumieniu niniejszej 
     ustawy; jednak prowadzenie dalszej działalności uzależnione jest od 
     złożenia kaucji gwarancyjnej, przewidzianej w niniejszej ustawie w terminie
     3 miesięcy od dnia wejścia w życie ustawy.
 § 2. W wypadku nie złożenia kaucji gwarancyjnej, organ celny wyznacza odpowiedni
     termin zakończenia działalności agencji celnej.
 
                               Art. 292.
 § 1. Osoby, które na podstawie przepisów dotychczasowych uzyskały uprawnienia
     do wykonywania czynności agenta celnego, obowiązane, są pod 
     rygorem utraty tych uprawnień, w okresie 24 miesięcy od dnia wejścia 
     w życie ustawy zdać egzamin uzupełniający w zakresie niezbędnym do 
     prawidłowego stosowania przepisów prawa celnego.
 § 2. Prezes Głównego Urzędu Ceł określi, w drodze zarządzenia, zakres egzaminu
     uzupełniającego, o którym mowa w § 1, sposób jego przeprowadzenia,
     skład komisji egzaminacyjnych, opłaty za przeprowadzenie 
     egzaminu oraz wynagrodzenie dla członków komisji egzaminacyjnych.
                                    
                               Art. 293.
 § 1. Zarządzający wolnym obszarem celnym na podstawie dotychczasowych 
     przepisów, w okresie 12 miesięcy od dnia wejścia w życie ustawy, dostosuje
     dotychczasową działalność w wolnym obszarze celnym oraz funkcjonowanie
     wolnego obszaru celnego do wymogów prawa celnego.
 § 2. W wypadku spełnienia wymogów określonych w § 1 uznaje się, że wolny
     obszar celny działa na podstawie niniejszej ustawy. W wypadku niespełnienia
     tych wymogów, Rada Ministrów zniesie wolny obszar celny.
 § 3. Podmioty gospodarcze posiadające w dniu ogłoszenia niniejszej ustawy 
     prawo do dodatkowych zwolnień celnych, które mogą być realizowane 
     w okresie 3 lat od dnia rozpoczęcia przez nie działalności gospodarczej 
     na terenie wolnego obszaru celnego w obrocie towarowym pomiędzy 
     wolnym obszarem celnym a pozostałym polskim obszarem celnym, korzystają
     z tych zwolnień na dotychczasowych zasadach do dnia upływu 
     tego terminu.
 
                               Art. 294.
W ustawie z dnia 15 listopada 1984 r. - Prawo przewozowe (Dz.U. z 1995 r. 
Nr 119, poz. 575) po art. 11 dodaje się art. 11a w brzmieniu:
       "Art. 11a. 1. Przewoźnik wykonujący regularne przewozy międzynarodowe
                w transporcie kolejowym lub drogowym jest 
                obowiązany do uzgadniania z właściwym miejscowo organem
                celnym rozkładów jazdy środków przewozowych, 
                a zwłaszcza czasu i miejsca przekroczenia przez te środki
                granicy państwowej oraz czasu ich postoju w przejściach
                granicznych.
              2. W międzynarodowym transporcie lotniczym i międzynarodowej
                żegludze śródlądowej obowiązek, o którym 
                mowa w ust. 1, ciąży na podmiotach zarządzających portami
                lotniczymi lub granicznymi przejściami rzecznymi.
              3. W międzynarodowym transporcie lotniczym, międzynarodowej
                żegludze śródlądowej oraz międzynarodowym 
                transporcie kolejowym podmioty wymienione w ust. 1 i 2 
                obowiązane są do niezwłocznego powiadomienia właściwych
                miejscowo organów celnych o wszystkich wypadkach
                przekraczania granicy przez środki przewozowe 
                poza rozkładem jazdy.
                                    
                               Art. 295.
W ustawie z dnia 23 grudnia 1988 r. o działalności gospodarczej (Dz.U. Nr 41, 
poz. 324, z 1990 r. Nr 26, poz. 149, Nr 86, poz. 504, z 1991 r. Nr 31, poz. 128, 
Nr 41, poz. 179, Nr 73, poz. 321, Nr 105, poz. 452, Nr 106, poz. 457, Nr 107, 
poz. 460, z 1993 r. Nr 28, poz. 127, Nr 47, poz. 212, Nr 134, poz. 646, z 1994 
r. Nr 27, poz. 96, Nr 127, poz. 627, z 1995 r. Nr 60, poz. 310, Nr 85, poz. 426, 
Nr 90, poz. 446 i Nr 147, poz. 713, z 1996 r. Nr 41, poz. 177 i Nr 45, poz. 199) 
w art. 11 wprowadza się następujące zmiany:
 1) w ust. 1 w pkt 15 kropkę zastępuje się przecinkiem i dodaje się pkt 16 w 
   brzmieniu:
          "16) prowadzenia agencji celnej.";
 2) po ust. 7 dodaje się ust. 8 w brzmieniu:
          "8. Zasady udzielania koncesji, o której mowa w ust. 1 pkt 16, 
             określają przepisy prawa celnego.".
          
                               Art. 296.
W ustawie z dnia 31 maja 1996 r. o zmianie ustawy o zobowiązaniach podatkowych
oraz o zmianie niektórych innych ustaw (Dz.U. Nr 75, poz. 357) w art. 
2 pkt 2 otrzymuje brzmienie:
    "2) po art. 48 dodaje się art. 48{1} w brzmieniu:
         "Art. 48{1}. Zakres oraz zasady udzielania informacji przez banki 
                organom podatkowym, organom kontroli skarbowej lub 
                organom celnym regulują odrębne przepisy."".
         
                               Art. 297.
Z dniem wejścia w życie niniejszej ustawy traci moc ustawa z dnia 28 grudnia 
1989 r. - Prawo celne (Dz.U. z 1994 r. Nr 71, poz. 312, z 1995 r. Nr 85, poz. 
427, Nr 87, poz. 434, z 1996 r. Nr 106, poz. 496).
                                    
                               Art. 298.
Ustawa wchodzi w życie z dniem 1 lipca 1997 r. z wyjątkiem przepisów art. 5 
§ 10, art. 6 § 4 i § 5, art. 12 § 2, art. 19 § 3, art. 20 § 3, art. 40 § 3, art. 42 § 3, 
art. 54, art. 62 § 2, art. 64 § 4, art. 78, art. 80 § 6, art. 81 § 2, art. 90 § 3, art. 
93 § 2, art. 97 § 5, art. 100 § 4, art. 102 § 3, art. 105 § 8 i § 9, art. 128 § 6, art. 
136, art. 148, art. 157 § 3, art. 165, art. 168 § 2, art. 172, art. 179 § 4, art. 188, 
art. 189 § 4, art. 190 § 4, art. 192 § 3, art. 197 § 4, art. 200 § 3, art. 222 § 5, 
art. 226 § 5, art. 232 § 2, art. 233 § 3, art. 237 § 3, art. 252 § 2, art. 261, art. 
263, art. 276 § 4 i § 5, art. 285 § 2 i art. 286 § 2 które wchodzą w życie po 
upływie 30 dni od dnia ogłoszenia oraz art. 137-144, które wchodzą w życie z 
dniem 1 stycznia 1998 r.
PREZYDENT RZECZYPOSPOLITEJ POLSKIEJ
                                    
                                    
                                    
                                    
                                    
                         S p i s    t r e ś c i
                                    
                                    
Tytuł I    Przepisy ogólne (art. 1-12)                  . 1
Tytuł II   Elementy kalkulacyjne (art. 13-34)           . 8
   Dział I Taryfa celna, inne środki taryfowe i klasyfikacja
           towarów (art. 13-14)                         . 8
  Dział II Pochodzenie towarów (art. 15-20)             .10
 Dział III Wartość celna towarów (art. 21-34)           .12
Tytuł III  Towary wprowadzane na polski obszar celny
           (art. 35-56)                                . 19
   Dział I Wprowadzenie towarów (art. 35-38)           . 19
  Dział II Przedstawienie towarów i deklaracja skrócona
           (art. 39-43)                                . 21
 Dział III Rozładunek towarów i nadanie im przeznaczenia celnego
           (art. 44-48)                                . 22
  Dział IV Czasowe składowanie towarów (art. 49-54)    . 23
   Dział V Towary niekrajowe przewożone w ramach procedury tranzytu
przewidzianej w umowach międzynarodowych
           (art. 55-56)                                . 25
 Tytuł IV  Przeznaczenie celne (art. 57-188)           . 25
   Dział I Przepisy ogólne (art. 57-59)                . 25
  Dział II Procedury celne (art. 60-167)                 26
           Rozdział 1 Objęcie towarów procedurą celną
                      (art. 60-83)                     . 26
            Oddział 1 Przepisy ogólne (art. 60-63)     . 26
            Oddział 2 Zgłoszenia w formie pisemnej
                      (art. 64-80)                      .27
            Oddział 3 Inne formy zgłoszenia (art. 81-82).34
            Oddział 4 Kontrola zgłoszeń celnych po zwolnieniu
towaru (art. 83) .34
           Rozdział 2 Dopuszczenie do obrotu (art. 84-88).35
           Rozdział 3 Procedury zawieszające i gospodarcze procedury
celne (art. 89-165) .36
            Oddział 1 Przepisy ogólne (art. 89-96)      .36
            Oddział 2 Tranzyt (art. 97-101)             .38
            Oddział 3 Skład celny (art. 102-120)        .40
            Oddział 4 Uszlachetnianie czynne
                      (art. 121-136)                    .46
            Oddział 5 Przetwarzanie pod kontrolą celną
                      (art. 137-144)                    .51
            Oddział 6 Odprawa czasowa (art. 145-150)    .53
            Oddział 7 Uszlachetnianie bierne
                      (art. 151-165)                    .55
           Rozdział 4 Wywóz (art. 166-167)              .58
 Dział III Inne przeznaczenia celne (art. 168-188)      .59
           Rozdział 1 Wolne obszary celne i składy wolnocłowe
                      (168-183)                         .59
            Oddział 1 Przepisy ogólne (art. 168-172)    .59
            Oddział 2 Wprowadzanie towarów do wolnych obszarów
                      celnych (art. 173-174)            .61
            Oddział 3 Zasady prowadzenia działalności w wolnych
                      obszarach celnych (art. 175-179)  .61
            Oddział 4 Wyprowadzanie towarów z wolnych obszarów
                      celnych (art. 180-183)            .63
           Rozdział 2 Powrotny wywóz, zniszczenie i zrzeczenie się
                      towarów (art. 184-188)            .64
 Tytuł V   Depozyty (art. 189-)                         .66
 Tytuł VI  Operacje uprzywilejowane (art. 190-194)      .66
              Dział I Zwolnienia (art. 190)             .66
             Dział II Towary powracające (art. 191-193) .71
            Dział III Przywóz produktów rybołówstwa morskiego
                      oraz innych produktów wydobytych z morza
(art. 194) .72
Tytuł VII  Dług celny (art. 195-251)                    .72
              Dział I Zabezpieczenie kwoty wynikającej z długu
                      celnego (art. 195-207)            .72
             Dział II Powstanie długu celnego
                      (art. 208-224)                    .76
            Dział III Pokrycie kwoty wynikającej z długu
                      celnego (art. 225-242)            .82
           Rozdział 1 Zarejestrowanie i podanie do wiadomości
dłużnika kwoty należności
                      (art. 225-229)                    .82
           Rozdział 2 Terminy i sposoby uiszczania należności
                      (art. 230-242)                    .84
             Dział IV Wygaśnięcie długu celnego
                      (art. 243-244)                    .88
              Dział V Zwrot i umorzenie należności celnych
                      (art. 245-251)                    .89
Tytuł VIII Przedstawicielstwo w sprawach celnych
           (art. 252-260)                               .91
              Dział I Przedstawicielstwo (art. 252-254) .91
             Dział II Agencja celna (art. 255-260)      .92
 Tytuł IX  Postępowanie w sprawach celnych (art. 262-277). 95
              Dział I Przepisy ogólne (art. 261-273)    .95
             Dział II Opłaty w sprawach celnych
                      (art. 274-276)                    .97
 Tytuł X   Organy celne (art. 277-285)                  .98
 Tytuł XI  Przepisy przejściowe i końcowe (art. 286-294).100
