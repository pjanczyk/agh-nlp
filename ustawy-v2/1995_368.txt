



Dz.U. z 1995 r. Nr 74, poz. 368
                                    
                                    
                                    
                                USTAWA
                         z dnia 11 maja 1995 r.
                                    
                  o Naczelnym Sądzie Administracyjnym
                                    
                                    
                               Rozdział 1
                    Przepisy ogólne i organizacyjne
                                    
                                Art. 1.
Naczelny Sąd Administracyjny, zwany dalej "Sądem", sprawuje wymiar sprawiedliwości
przez sądową kontrolę wykonywania administracji publicznej, na zasadach określonych 
w niniejszej ustawie.
                                Art. 2.
Sąd działa w Warszawie i w ośrodkach zamiejscowych Sądu tworzonych dla jednego lub 
kilku województw.
                                Art. 3.
 1. Prezydent Rzeczypospolitej Polskiej, w drodze rozporządzenia, ustala strukturę
   organizacyjną Naczelnego Sądu Administracyjnego i regulamin jego działania.
 2. Prezydent Rzeczypospolitej Polskiej, po zasięgnięciu opinii Ministra 
   Sprawiedliwości, w drodze rozporządzenia, tworzy i znosi ośrodki zamiejscowe 
   Naczelnego Sądu Administracyjnego, określa ich siedziby oraz właściwości 
   miejscową i rzeczową. 
                                Art. 4.
 1. W skład Sądu wchodzą: Prezes, wiceprezesi tego Sądu, prezesi izb, prezesi 
   ośrodków zamiejscowych oraz sędziowie.
 2. Prezesa i wiceprezesów Sądu powołuje i odwołuje Prezydent Rzeczypospolitej
   Polskiej spośród sędziów tego Sądu, za zgodą Zgromadzenia Ogólnego Sędziów Sądu.
 
                                Art. 5.
 1. Naczelny Sąd Administracyjny dzieli się na izby. Sędzia Sądu może być 
   członkiem tylko jednej izby.
 2. Sąd w Warszawie dzieli się na wydziały. W Sądzie tym działa Biuro Prezydialne
   i Biuro Orzecznictwa. Biura mogą dzielić się na wydziały.
 3. Ośrodki zamiejscowe mogą dzielić się na wydziały.
 
                                Art. 6.
 1. Na czele Sądu stoi Prezes Sądu, który kieruje jego pracami i reprezentuje 
   Sąd na zewnątrz.
 2. Prezes pełni czynności przewidziane w niniejszej ustawie i w odrębnych 
   przepisach, a także wykonuje czynności administracji sądowej w stosunku do Sądu.
 3. Sprawowanie przez Prezesa jego funkcji nie może wkraczać w dziedzinę, w której
   w myśl Konstytucji i ustaw sędziowie są niezawiśli.
 
                                Art. 7.
Prezes Sądu w drodze zarządzenia:
   1) określa stanowiska i kwalifikacje pracowników administracyjnych, pomocniczych
     i obsługi,
   2) ustala zasady biurowości,
   3) wydaje zbiór urzędowy orzeczeń Sądu.
 
                                Art. 8.
 1. Pracami izby kieruje jej prezes. Prezesem izby może być jeden z wiceprezesów
   Sądu lub inny sędzia. Pracami ośrodków zamiejscowych kierują ich prezesi, biur - 
   dyrektorzy, wydziałów - ich przewodniczący, zaś wydziałów biur - naczelnicy.
 2. Prezesów izb, prezesów ośrodków zamiejscowych, dyrektorów biur i 
   przewodniczących wydziałów powołuje i odwołuje Prezes Sądu za zgodą Kolegium
   Sądu. Prezes Sądu może także powoływać i odwoływać zastępców dyrektorów biur i 
   przewodniczących wydziałów.
 
                                 Art. 9
W Sądzie działają następujące organy kolegialne: Zgromadzenie Ogólne Sędziów Sądu 
oraz Kolegium Sądu.
 
                                Art. 10.
 1. Sędziowie tworzą Zgromadzenie Ogólne Sędziów Sądu.
 2. Zgromadzenie Ogólne:
   1) rozpatruje i opiniuje sprawy przedłożone przez Prezesa Sądu lub zgłoszone 
     przez członków Zgromadzenia,
   2) przedstawia Krajowej Radzie Sądownictwa kandydatów na sędziów Sądu,
   3) wyraża zgodę, o której mowa w art. 4 ust. 2, w sprawie kandydatów 
     na stanowiska Prezesa i wiceprezesów Sądu oraz ich odwołania,
   4) ustala skład liczbowy Kolegium, wybiera na okres 3 lat jego członków 
     i dokonuje zmian w składzie Kolegium,
   5) opiniuje projekt utworzenia bądź likwidacji izby,
   6) rozpatruje informacje Prezesa o rocznej działalności Sądu.
 3. Przewodniczącym Zgromadzenia Ogólnego jest Prezes Sądu.
 4. Zgromadzenie Ogólne zwołuje Prezes Sądu co najmniej raz w roku.
 5. Do podjęcia uchwał Zgromadzenia Ogólnego wymagana jest obecność przynajmniej 
   połowy liczby jego członków. Uchwały zapadają bezwzględną większością głosów.
 
                                Art. 11.
 1. Kolegium jest organem opiniodawczym i doradczym Prezesa Sądu, a gdy przepisy 
   prawa tak stanowią - współdecydującym.
 2. Kolegium:
   1) rozpatruje sprawy przedstawiane Zgromadzeniu Ogólnemu,
   2) rozpatruje sprawy przedstawione mu przez Prezesa Sądu do wypowiedzenia się, 
     a także przedstawia sprawy Prezesowi z własnej inicjatywy,
   3) wyraża zgodę na wydanie przez Prezesa Sądu aktów, o których mowa w art. 7 
     pkt 1 i 2.
 3. Kolegium wybiera ze swego grona zastępcę przewodniczącego Kolegium.
 4. Do podejmowania uchwał przez Kolegium stosuje się odpowiednio art. 10 ust. 5.
 
                                Art. 12.
 1. Na stanowisko sędziego Sądu może być powołany ten, kto:
   1) posiada obywatelstwo polskie i korzysta w pełni z praw cywilnych i 
     obywatelskich,
   2) jest nieskazitelnego charakteru,
   3) ukończył wyższe studia prawnicze i uzyskał tytuł magistra prawa,
   4) ukończył 35 lat życia,
   5) pozostawał co najmniej przez dziesięć lat na stanowisku sędziego bądź 
     prokuratora albo przynajmniej przez dziesięć lat wykonywał zawód adwokata, 
     notariusza albo radcy prawnego lub w instytucjach publicznych pozostawał na 
     stanowiskach związanych ze stosowaniem lub tworzeniem prawa administracyjnego,
   6) wykazuje się wysokim poziomem wiedzy w dziedzinie administracji publicznej 
     oraz prawa administracyjnego i innych dziedzin prawa związanych z działaniem 
     organów administracji publicznej.
 2. Wymaganie, o którym mowa w ust. 1 pkt 5, nie dotyczy osób z tytułem naukowym 
   profesora oraz ze stopniem naukowym doktora habilitowanego nauk prawnych.
 3. W wyjątkowych przypadkach Prezydent Rzeczypospolitej Polskiej na wniosek
   Krajowej Rady Sądownictwa może powołać kandydata na stanowisko sędziego mimo 
   krótszych, niż określone w ust. 1 pkt 5, okresów pozostawania na stanowiskach 
   wymienionych w tym przepisie lub wykonywania zawodu adwokata, notariusza albo 
   radcy prawnego.
 4. Osoby, o których mowa w ust. 2, mogą być zatrudniane na podstawie powołania
   na stanowisku sędziego również w niepełnym wymiarze czasu pracy.
                                Art. 13.
W Sądzie są zatrudniani pracownicy administracyjni, pomocniczy i obsługi.
                                Art. 14.
O działalności Sądu i sprawach wynikających z tej działalności Prezes Sądu informuje
Prezydenta Rzeczypospolitej Polskiej i Krajową Radę Sądownictwa. O problemach 
związanych z funkcjonowaniem organów administracji publicznej, a wiadomych Sądowi z 
rozpatrywanych spraw, Prezes Sądu informuje Prezesa Rady Ministrów.
                                Art. 15.
W sprawach nie uregulowanych w niniejszej ustawie do Sądu, sędziów i innych jego 
pracowników stosuje się odpowiednio przepisy o Sądzie Najwyższym i przepisy o 
ustroju sądów powszechnych, jednakże w sprawach wynagrodzeń stosuje się odpowiednio 
przepisy dotyczące Sądu Najwyższego; uprawnienia Pierwszego Prezesa Sądu Najwyższego 
i Ministra Sprawiedliwości przysługują odpowiednio Prezesowi Naczelnego Sądu 
Administracyjnego.
                               Rozdział 2
                   Właściwość i zakres działania Sądu
                                    
                                Art. 16.
 1. Sąd orzeka w sprawach skarg na:
   1) decyzje administracyjne,
   2) postanowienia wydane w postępowaniu administracyjnym, na które służy zażalenie 
     albo kończące postępowanie, a także rozstrzygające sprawę co do istoty,
   3) postanowienia wydane w postępowaniu egzekucyjnym i zabezpieczającym,
     na które służy zażalenie,
   4) inne niż określone w pkt 1-3 akty lub czynności z zakresu administracji
     publicznej dotyczące przyznania, stwierdzenia albo uznania uprawnienia
     lub obowiązku wynikających z przepisów prawa,
   5) uchwały organów gmin stanowiących przepisy gminne oraz akty terenowych
     organów administracji rządowej stanowiących przepisy prawa miejscowego,
   6) uchwały organów gmin i ich związków, inne niż określone w pkt 5, 
     podejmowane w sprawach z zakresu administracji publicznej,
   7) akty nadzoru nad działalnością organów samorządu terytorialnego.
 2. Sąd orzeka także w sprawach, w których przepisy ustaw szczególnych przewidują 
   sądową kontrolę, i stosuje środki określone w tych przepisach.
 
                                Art. 17.
Sąd rozpoznaje skargi na bezczynność organów w przypadkach określonych w 
art. 16 ust. 1 pkt 1-4.
                                Art. 18.
 1. Sąd rozstrzyga spory o właściwość między organami samorządu terytorialnego
   a terenowymi organami administracji rządowej.
 2. Sąd udziela odpowiedzi na pytania prawne przedstawiane do rozstrzygnięcia
   przez samorządowe kolegia odwoławcze.
                                Art. 19.
Sąd nie jest właściwy w sprawach:
   1) należących do właściwości innych sądów,
   2) wynikających z nadrzędności i podległości organizacyjnej w stosunkach pomiędzy 
     organami administracji publicznej oraz wynikających z podległości służbowej 
     pomiędzy przełożonymi i podwładnymi w urzędach tych organów, a także 
     w jednostkach wojskowych,
   3) dyscyplinarnych,
   4) odmowy mianowania na stanowiska lub powołania do pełnienia funkcji w organach 
     administracji publicznej, chyba że obowiązek mianowania lub powołania wynika z 
     przepisów prawa,
   5) wiz i zezwoleń na przekroczenie przez cudzoziemca granicy państwa, zezwoleń na 
     pobyt stały i wydalania z terytorium Rzeczypospolitej Polskiej, z wyjątkiem
     przypadków dotyczących cudzoziemców przebywających legalnie na terytorium 
     Rzeczypospolitej Polskiej,
   6) należących do właściwości Komisji Odwoławczej przy Urzędzie Patentowym
     Rzeczypospolitej Polskiej.
   
                                Art. 20.
 1. Sąd jest właściwy w sprawach określonych w art. 16 i 17, gdy skargę wniesiono
   na działanie lub bezczynność organu będącego organem administracji publicznej w 
   rozumieniu ust. 2.
 2. Organami administracji publicznej w rozumieniu niniejszej ustawy są naczelne
   i centralne organy administracji państwowej, terenowe organy administracji
   rządowej, organy samorządu terytorialnego oraz inne organy w zakresie, w jakim 
   zostały powołane z mocy prawa do załatwiania spraw z zakresu administracji 
   publicznej.
 3. Ilekroć w niniejszej ustawie jest mowa o decyzjach, postanowieniach, innych
   aktach lub czynnościach oraz o sprawach z zakresu administracji publicznej,
   należy przez to rozumieć wszelkie akty, czynności, działania i sprawy załatwiane 
   przez organy wymienione w ust. 2, które nie mają charakteru cywilnoprawnego.
 
                                Art. 21.
Sąd sprawuje w zakresie swojej właściwości kontrolę pod względem zgodności z prawem, 
jeżeli ustawa nie stanowi inaczej.
                                Art. 22.
 1. Sąd uwzględniając skargę na decyzję lub postanowienie:
   1) uchyla decyzję lub postanowienie w całości albo w części, 
   2) stwierdza nieważność decyzji lub postanowienia, 
   3) stwierdza niezgodność z prawem decyzji lub postanowienia.
 2. Decyzja lub postanowienie podlega uchyleniu, jeżeli Sąd stwierdzi:
   1) naruszenie prawa materialnego, które miało wpływ na wynik sprawy,
   2) naruszenie prawa dające podstawę do wznowienia postępowania administracyjnego,
   3) inne naruszenie przepisów postępowania, jeżeli mogło mieć ono istotny wpływ na 
     wynik sprawy.
 3. Sąd stwierdza nieważność decyzji lub postanowienia, jeżeli zachodzą przyczyny
   określone w art. 156 Kodeksu postępowania administracyjnego lub w innych 
   przepisach.
 4. W sprawach skarg na decyzje i postanowienia wydane w innym postępowaniu,
   niż uregulowane w Kodeksie postępowania administracyjnego i w przepisach o 
   postępowaniu egzekucyjnym w administracji, przepisy ust. 1-3 stosuje się z 
   uwzględnieniem przepisów regulujących postępowanie, w którym wydano zaskarżoną 
   decyzję lub postanowienie.
 
                                Art. 23.
Sąd uwzględniając skargę na akt lub czynność, o których mowa w art. 16 ust. 1 pkt 4, 
orzeka o istnieniu lub nieistnieniu obowiązku lub uprawnienia i stwierdzając
niezgodność aktu lub czynności z prawem uchyla zaskarżony akt lub stwierdza 
bezskuteczność czynności.
                                Art. 24.
 1. Sąd uwzględniając skargę na uchwałę organu gminy albo związku gmin lub na akt 
   prawa miejscowego stwierdza nieważność tej uchwały lub aktu w całości lub 
   w części.
 2. Sąd uwzględniając skargę organu gminy na akt nadzoru uchyla ten akt.
 3. Rozstrzygnięcia w sprawach indywidualnych, wydane na podstawie uchwały lub aktu, 
   o których mowa w ust. 1, podlegają wzruszeniu w trybie określonym w postępowaniu 
   administracyjnym albo w postępowaniu szczególnym.
 
                                Art. 25.
Sąd uwzględniając wniosek strony w sprawach, o których mowa w art. 16 ust. 1 pkt 4, 
wydaje wyrok przyznający, stwierdzający albo uznający uprawnienie lub obowiązek, 
wynikające z przepisów prawa.
                                Art. 26.
Sąd uwzględniając skargę na bezczynność organów w sprawach określonych w art. 16 
ust. 1 pkt 1-4 zobowiązuje organ do wydania aktu lub dokonania czynności bądź 
przyznania, stwierdzenia albo uznania uprawnienia lub obowiązku wynikających z 
przepisów prawa.
                                Art. 27.
 1. W razie nieuwzględnienia skargi Sąd skargę oddala.
 2. Sąd odrzuca skargę wniesioną po upływie terminu do jej wniesienia, 
   niedopuszczalną z innych przyczyn, a także gdy nie uzupełniono w wyznaczonym
   terminie braków skargi.
 
                                Art. 28.
Spory kompetencyjne, o których mowa w art. 18 ust. 1, Sąd rozstrzyga postanowieniem
przez wskazanie organu właściwego do rozpoznania sprawy.
                                Art. 29.
Sąd może podjąć przewidziane ustawą środki w celu usunięcia naruszenia prawa w 
stosunku do aktów lub czynności wydanych lub podjętych we wszystkich postępowaniach 
prowadzonych w granicach danej sprawy, jeżeli jest to niezbędne dla końcowego jej 
załatwienia.
                                Art. 30.
Ocena prawna wyrażona w orzeczeniu Sądu wiąże w sprawie ten Sąd oraz organ,
którego działanie lub bezczynność było przedmiotem zaskarżenia.
                                Art. 31.
 1. W razie stwierdzenia, że organ, którego działania lub bezczynności dotyczy 
   orzeczenie Sądu, nie wykonał w całości lub w części tego orzeczenia, Sąd 
   może orzec o wymierzeniu temu organowi grzywny. Orzeczenie Sądu o ukaraniu 
   grzywną podlega wykonaniu w drodze egzekucji sądowej bez opatrywania go klauzulą 
   wykonalności.
 2. Sąd, w przypadku, o którym mowa w ust. 1, może ponadto orzec o istnieniu
   lub nieistnieniu uprawnienia lub obowiązku, jeżeli pozwala na to charakter
   sprawy oraz niesporne okoliczności jej stanu faktycznego i prawnego.
 3. Sąd stosuje przepisy ust. 1 lub 2 w przypadku uwzględnienia skargi wniesionej
   przez uprawniony podmiot, który uprzednio zwrócił się do właściwego organu z 
   pisemnym wezwaniem do wykonania orzeczenia Sądu.
 4. Osobie, która poniosła szkodę wskutek niewykonania orzeczenia Sądu, służy 
   roszczenie o odszkodowanie na zasadach określonych w Kodeksie cywilnym, z 
   wyłączeniem art. 418 tego kodeksu.
 5. Odszkodowanie, o którym mowa w ust. 4, przysługuje od organu, który nie 
   wykonał orzeczenia Sądu. Organ ten orzeka o odszkodowaniu przez wydanie
   decyzji w terminie 3 miesięcy od dnia wniesienia wniosku o odszkodowanie;
   strona, która w tym terminie nie otrzymała decyzji lub jest niezadowolona
   z przyznanego jej odszkodowania, może wnieść powództwo do sądu powszechnego w 
   terminie 30 dni od dnia pozostawania organu w zwłoce lub doręczenia jej decyzji w 
   tej sprawie.
 6. Grzywnę, o której mowa w ust. 1, wymierza się do wysokości dziesięciokrotnego
   przeciętnego miesięcznego wynagrodzenia w sektorze przedsiębiorstw za ostatni 
   miesiąc kwartału poprzedzającego dzień wydania orzeczenia o ukaraniu grzywną, 
   ogłaszanego przez Prezesa Głównego Urzędu Statystycznego na podstawie odrębnych 
   przepisów.
 
                                Art. 32.
 1. O stwierdzonych w toku rozpoznawania spraw istotnych naruszeniach prawa lub 
   okolicznościach mających wpływ na ich powstanie oraz o przypadkach niewykonania 
   orzeczeń Sądu, Prezes Sądu lub skład orzekający informuje właściwe organy lub ich 
   organy zwierzchnie w formie wystąpienia.
 2. Organ, który otrzymał wystąpienie, obowiązany jest je rozpatrzyć i powiadomić
   w terminie 30 dni Sąd o zajętym stanowisku.
 
                               Rozdział 3
                        Postępowanie przed Sądem
                                    
                                Art. 33.
 1. Sąd wszczyna postępowanie na podstawie skargi wniesionej przez uprawniony
   podmiot.
 2. Uprawnionym do wniesienia skargi jest każdy, kto ma w tym interes prawny,
   prokurator, Rzecznik Praw Obywatelskich oraz organizacja społeczna w zakresie jej 
   statutowej działalności, w sprawach dotyczących interesów prawnych innych osób.
 
                                Art. 34.
 1. Skargę można wnieść po wyczerpaniu środków odwoławczych, jeżeli służyły one 
   skarżącemu w postępowaniu przed organem właściwym w sprawie, chyba że skargę 
   wnosi prokurator lub Rzecznik Praw Obywatelskich.
 2. Przez wyczerpanie środków odwoławczych należy rozumieć sytuację, w której 
   stronie nie przysługuje żaden środek odwoławczy przewidziany w ustawie.
 3. Jeżeli ustawa nie przewiduje środków odwoławczych w sprawie będącej przedmiotem 
   skargi, należy przed wniesieniem jej do Sądu zwrócić się do właściwego organu z 
   wezwaniem do usunięcia naruszenia prawa. Skarga może być wniesiona po upływie 30 
   dni od dnia doręczenia wezwania.
 
                                Art. 35.
 1. Skargę wnosi się bezpośrednio do Sądu w terminie 30 dni od dnia doręczenia
   skarżącemu rozstrzygnięcia w sprawie, a w innych przypadkach w terminie 30 dni od 
   dnia, w którym skarżący dowiedział się lub mógł się dowiedzieć o podjęciu aktu 
   lub innej czynności organu uzasadniającej wniesienie skargi.
 2. Prokurator lub Rzecznik Praw Obywatelskich mogą wnieść skargę w terminie
   6 miesięcy od dnia doręczenia stronie rozstrzygnięcia w sprawie indywidualnej,
   a w pozostałych przypadkach w terminie 6 miesięcy od dnia wejścia w życie aktu 
   lub podjęcia innej czynności uzasadniającej wniesienie skargi.
 3. Sąd z ważnych powodów przywróci na wniosek strony termin do wniesienia skargi.
 4. Nie można wnieść skargi do Sądu, jeżeli toczy się postępowanie w celu zmiany, 
   uchylenia lub stwierdzenia nieważności aktu albo innej czynności.
 
                                Art. 36.
 1. Od skargi pobiera się wpis.
 2. Rada Ministrów określi, w drodze rozporządzenia, wysokość oraz zasady 
   pobierania wpisu.
 3. W sprawach skarg stosuje się odpowiednio przepisy o kosztach sądowych 
   w sprawach cywilnych.
 
                                Art. 37.
Skarga powinna zawierać:
   1) oznaczenie skarżącego, jego miejsca zamieszkania lub siedziby, 
   2) wskazanie zaskarżonej decyzji, postanowienia, innego aktu lub czynności,
   3) oznaczenie organu, którego działania lub bezczynności skarga dotyczy,
   4) określenie naruszenia prawa bądź interesu prawnego,
   5) podpis osoby wnoszącej skargę, a w przypadku wniesienia jej przez 
     pełnomocnika - jego podpis z załączeniem do skargi pełnomocnictwa.
 
                                Art. 38.
 1. Po otrzymaniu skargi Sąd przesyła jej odpis organowi, którego działanie lub 
   bezczynność zaskarżono, i zobowiązuje go do udzielenia odpowiedzi na skargę w 
   terminie 30 dni od dnia doręczenia odpisu skargi oraz do nadesłania w tym 
   terminie akt sprawy.
 2. Organ, którego działanie lub bezczynność zaskarżono, może uwzględnić skargę w 
   całości do dnia wyznaczenia przez Sąd terminu rozprawy.
                                    
                                Art. 39.
 1. W razie nie nadesłania przez organ odpowiedzi na skargę i akt sprawy w terminie 
   określonym w art. 38 ust. 1, Sąd może orzec w sprawie na podstawie stanu 
   faktycznego i prawnego przedstawionego w skardze, gdy nie budzi on uzasadnionych 
   wątpliwości w świetle ustaleń poczynionych przez Sąd w toku rozpoznania sprawy.
 2. Od orzeczenia wydanego w przypadku, o którym mowa w ust. 1, strona przeciwna 
   może wnieść do Sądu sprzeciw w terminie 14 dni od daty doręczenia orzeczenia, 
   jeżeli jednocześnie doręczy odpowiedź na skargę wraz z aktami sprawy.
 3. Do rozpoznania sprzeciwu stosuje się odpowiednio przepis art. 47 ust. 4.
 
                                Art. 40.
 1. Wniesienie skargi do Sądu nie wstrzymuje wykonania aktu lub zawieszenia 
   czynności, jednakże Sąd może na wniosek strony lub z urzędu wydać postanowienie
   o wstrzymaniu wykonania tego aktu lub zawieszeniu czynności, zwłaszcza jeżeli 
   zachodzi niebezpieczeństwo wyrządzenia skarżącemu znacznej szkody lub 
   spowodowania trudnych do odwrócenia skutków.
 2. Wstrzymanie wykonania zaskarżonego aktu lub czynności, następuje z mocy prawa, 
   jeżeli organ, który wydał akt bądź dokonał czynności nie przedstawił Sądowi 
   odpowiedzi na skargę wraz z aktami sprawy w terminie, o którym mowa w art. 38 
   ust. 1.
 
                                Art. 41.
 1. W postępowaniu przed Sądem stroną przeciwną w stosunku do skarżącego jest organ, 
   którego działanie lub bezczynność jest przedmiotem skargi.
 2. Osoby, których interesu prawnego dotyczy wynik postępowania sądowego, mogą wziąć 
   w nim udział na prawach strony.
 
                                Art. 42.
 1. Osoby fizyczne mogą działać osobiście lub przez pełnomocników.
 2. Osoby prawne i inne jednostki organizacyjne nie posiadające osobowości prawnej 
   działają przez organy uprawnione do działania w ich imieniu lub przez 
   pełnomocników.
 
                                Art. 43.
 1. Postępowanie przed Sądem toczy się z udziałem prokuratora, gdy prokurator
   wniósł skargę, albo gdy zgłosił swój udział w postępowaniu przed Sądem.
 2. Nieobecność prokuratora na rozprawie nie wstrzymuje rozpoznania sprawy 
   przez Sąd.
 
                                Art. 44.
Orzeczenia Sądu zapadają w składzie trzech sędziów, chyba że ustawa niniejsza
stanowi inaczej.
                                Art. 45.
 1. Przewodniczący wydziału, prezes ośrodka zamiejscowego lub wyznaczony sędzia:
   1) zarządza skompletowanie akt niezbędnych do rozpoznania sprawy, a w razie 
     potrzeby także innych dowodów,
   2) wyznacza skład sędziowski orzekający w sprawie, 
   3) zarządza doręczenie stronie przeciwnej odpisów skargi z załącznikami 
     dla przedstawienia odpowiedzi na skargę wraz z aktami sprawy, wyznaczając
     w tym celu termin nie przekraczający 30 dni od dnia doręczenia odpisu skargi,
   4) wyznacza termin posiedzenia niejawnego lub rozprawy, w którym sprawa ma być 
     rozpoznana,
   5) zarządza zawiadomienie o rozprawie stron i innych osób, których udział w 
     rozprawie jest konieczny.
 2. Zmiana składu orzekającego może nastąpić z uzasadnionych przyczyn w drodze 
   zarządzenia przewodniczącego wydziału, prezesa ośrodka zamiejscowego lub 
   wyznaczonego sędziego.
 
                                Art. 46.
 1. Skarżący może cofnąć skargę. Cofnięcie skargi nie wiąże Sądu, chyba że 
   rozpatrzenie sprawy stało się bezprzedmiotowe lub wydanie orzeczenia stało się z 
   innych przyczyn zbędne.
 2. W razie cofnięcia skargi i umorzenia przez Sąd postępowania przed rozprawą,
   skarżącemu zwraca się wpis; w razie cofnięcia skargi na rozprawie - połowę wpisu.
 
                                Art. 47.
 1. Sąd rozpoznaje skargę na rozprawie, jeżeli nie zachodzą okoliczności 
   uzasadniające rozpoznanie sprawy na posiedzeniu niejawnym.
 2. Przewodniczący wydziału lub prezes ośrodka zamiejscowego może skierować
   sprawę do rozpoznania na posiedzeniu niejawnym co do jej istoty, jeżeli
   w sposób oczywisty decyzja jest dotknięta wadą, o której mowa w art. 156 § 1 
   pkt 1, 3 i 4 Kodeksu postępowania administracyjnego.
 3. Uczestnik postępowania może zgłosić sprzeciw od wyroku wydanego na posiedzeniu 
   niejawnym w terminie 14 dni od daty doręczenia wyroku.
 4. Wniesienie sprzeciwu w terminie określonym w ust. 3 powoduje rozpoznanie sprawy 
   na rozprawie. Sąd w orzeczeniu wydanym po rozpoznaniu sprzeciwu wydaje wyrok 
   utrzymujący w mocy w całości lub w części wyrok wydany na posiedzeniu niejawnym 
   albo uchyla go i wydaje wyrok rozstrzygający sprawę co do istoty bądź też 
   sprzeciw odrzuca i postępowanie umarza.
 
                                Art. 48.
 1. O czasie i miejscu rozprawy zawiadamia się uczestników postępowania w terminie 
   umożliwiającym otrzymanie zawiadomienia na siedem dni przed rozprawą.
 2. Sąd może uznać stawiennictwo uczestnika postępowania na rozprawie za 
   obowiązkowe.
                                Art. 49.
 1. Skład orzekający może wystąpić do Prezesa Sądu o rozpoznanie sprawy przez skład 
   siedmiu sędziów z uwagi na występujące w sprawie istotne wątpliwości prawne.
 2. Z przyczyn określonych w ust. 1 skład orzekający może wystąpić do Prezesa Sądu 
   o wyjaśnienie wątpliwości prawnych przez skład siedmiu sędziów, izbę lub 
   połączone izby. Wyjaśnienie wątpliwości następuje w drodze uchwały.
 3. Prezes Sądu po otrzymaniu postanowienia Sądu w sprawie, o której mowa w ust. 1, 
   wyznacza skład siedmiu sędziów, przewodniczącego składu oraz termin rozpoznania 
   sprawy.
 4. Prezes Sądu po otrzymaniu postanowienia Sądu, o którym mowa w ust. 2, przekazuje 
   przedstawione wątpliwości prawne do wyjaśnienia przez skład siedmiu sędziów, izbę 
   lub połączone izby. Przepis ust. 3 stosuje się odpowiednio.
 5. Uchwała Sądu wyjaśniająca wątpliwość prawną wiąże w danej sprawie.
 
                                Art. 50.
Przy rozpoznawaniu pytań prawnych, o których mowa w art. 18 ust. 2, stosuje się 
odpowiednio art. 49 ust. 4 i 5. Sąd rozpoznaje pytania prawne w składzie pięciu 
sędziów.
 
                                Art. 51.
Sąd nie jest związany granicami skargi. Sąd nie może jednak wydać orzeczenia na 
niekorzyść skarżącego, chyba że stwierdzi naruszenie prawa skutkujące stwierdzenie 
nieważności zaskarżonego aktu.
                                Art. 52.
 1. Sąd orzeka na podstawie akt sprawy, chyba że zachodzą okoliczności, o których 
   mowa w art. 39 ust. 1.
 2. Sąd może z urzędu lub na wniosek uczestnika postępowania przeprowadzić dowody 
   uzupełniające z dokumentów, jeżeli jest to niezbędne do wyjaśnienia istotnych 
   wątpliwości i nie spowoduje nadmiernego przedłużenia postępowania w sprawie; w 
   przeciwnym razie uchyli zaskarżony akt lub czynność i zwróci akta organowi, 
   którego działanie zostało zaskarżone, wskazując w uzasadnieniu orzeczenia zakres 
   postępowania dowodowego, które organ ten ma uzupełnić.
 
                                Art. 53.
 1. Sąd rozstrzyga sprawy wyrokiem lub postanowieniem.
 2. Wyrok rozstrzyga sprawę co do stwierdzenia naruszenia prawa i skutków prawnych 
   tego naruszenia.
 3. Postanowienie wydaje się w razie odrzucenia skargi, umorzenia postępowania na 
   posiedzeniu niejawnym lub na rozprawie oraz w celu rozstrzygnięcia innych kwestii 
   procesowych związanych ze sprawą, wynikających w toku postępowania sądowego, oraz 
   w innych przypadkach określonych w niniejszej ustawie.
 
                                Art. 54.
 1. Sąd wydaje orzeczenie po niejawnej naradzie sędziów bezpośrednio po zamknięciu 
   rozprawy lub zakończeniu posiedzenia; może też odroczyć ogłoszenie orzeczenia do 
   dwóch tygodni, podając uczestnikom postępowania termin i miejsce jego ogłoszenia.
 2. Jeżeli wyniki narady to uzasadniają, Sąd może otworzyć rozprawę na nowo,
   wyznaczając termin nowej rozprawy.
 3. Uzasadnienie orzeczenia sporządza się w terminie 30 dni od dnia ogłoszenia
   sentencji orzeczenia.
 4. Orzeczenie wraz z uzasadnieniem doręcza się uczestnikom postępowania.
 
                                Art. 55.
 1. Orzeczenie powinno zawierać również rozstrzygnięcie w sprawie kosztów 
   postępowania. W orzeczeniu uwzględniającym skargę Sąd orzeknie zwrot kosztów na 
   rzecz skarżącego od organu, który wydał zaskarżony akt lub podjął zaskarżoną 
   czynność albo dopuścił się bezczynności.
 2. Sąd może w uzasadnionych przypadkach zasądzić od organu tylko część kosztów, 
   jeżeli skarga została uwzględniona w części niewspółmiernej w stosunku do 
   wartości przedmiotu sporu ustalonej w celu pobrania wpisu.
 3. Sąd może określić wysokość kosztów zastępstwa uczestnika postępowania 
   reprezentowanego przez adwokata lub radcę prawnego w zależności od charakteru 
   sprawy i wkładu pełnomocnika w przyczynienie się do jej wyjaśnienia i 
   rozstrzygnięcia.
 
                                Art. 56.
 1. W razie uchylania się organu od zastosowania się do orzeczenia sądowego, 
   Sąd na wniosek uczestnika postępowania podejmie, w zależności od charakteru
   sprawy i uchybienia organu, środki przewidziane w art. 31.
 2. Środek, o którym mowa w art. 31 ust. 1, Sąd podejmuje na posiedzeniu niejawnym 
   w formie postanowienia.
 
                                Art. 57.
 1. Orzeczenia Sądu są prawomocne, z wyjątkiem orzeczeń, od których wniesiono
   sprzeciw na podstawie art. 39 ust. 2 i art. 47 ust. 3.
 2. Minister Sprawiedliwości, Prokurator Generalny, Pierwszy Prezes Sądu 
   Najwyższego, Prezes Naczelnego Sądu Administracyjnego, Rzecznik Praw 
   Obywatelskich, a w sprawach z zakresu prawa pracy i ubezpieczeń społecznych
   także Minister Pracy i Polityki Socjalnej mogą wnieść od orzeczenia Sądu rewizję 
   nadzwyczajną do Sądu Najwyższego, jeżeli orzeczenie rażąco narusza prawo lub 
   interes Rzeczypospolitej Polskiej.
 
                                Art. 58.
W sprawie zakończonej prawomocnym orzeczeniem Sądu może być wznowione postępowanie 
na wniosek uczestnika postępowania lub z urzędu. Wniosek o wznowienie postępowania 
rozpoznaje Sąd w innym składzie.
                                Art. 59.
W sprawach nie unormowanych w niniejszej ustawie do postępowania przed Sądem stosuje 
się odpowiednio art. 7-9, 11-14 § 1, 29-32, 39-49, 57-60, 73, 74 § 1, 75-85, 97, 98, 
101 § 1 i 2, 103 i 146 Kodeksu postępowania administracyjnego, a w pozostałym 
zakresie stosuje się odpowiednio przepisy Kodeksu postępowania cywilnego.
                                Art. 60.
W przypadku gdy Sąd w orzeczeniu:
   1) uchyli zaskarżoną decyzję, a organ rozpatrując sprawę ponownie umorzy
     postępowanie,
   2) stwierdzi nieważność aktu albo ustali przeszkodę prawną uniemożliwiającą
     stwierdzenie nieważności aktu,
stronie, która poniosła szkodę, służy odszkodowanie od organu, który wydał decyzję. 
Art. 160 Kodeksu postępowania administracyjnego stosuje się odpowiednio.
                               Rozdział 4
 Zmiany w przepisach obowiązujących oraz przepisy przejściowe i końcowe
                                    
                                Art. 61.
W ustawie z dnia 14 czerwca 1960 r. - Kodeks postępowania administracyjnego
(Dz.U. z 1980 r. Nr 9, poz. 26 i Nr 27, poz. 111, z 1982 r. Nr 7, poz. 55 i Nr 45, 
poz. 289, z 1983 r. Nr 41, poz. 185, z 1984 r. Nr 34, poz. 183, z 1986 r. Nr 47, 
poz. 228, z 1987 r. Nr 21, poz. 123 i Nr 33, poz. 186, z 1989 r. Nr 20, poz. 107, 
z 1990 r. Nr 34, poz. 201, z 1991 r. Nr 100, poz. 442 i Nr 119, poz. 513, z 1994 r. 
Nr 122, poz. 593 i z 1995 r. Nr 1, poz. 1) wprowadza się następujące zmiany:
 1) w art. 22 po § 2 dodaje się § 3 w brzmieniu:
   "§ 3. Z wnioskiem o rozpatrzenie sporu, o którym mowa w § 2, może wystąpić:
       1) organ samorządu terytorialnego lub terenowy organ administracji rządowej - 
         gdy uznają się równocześnie za właściwe do załatwienia sprawy (spór 
         pozytywny),
       2) strona - gdy w sprawie za niewłaściwy uznaje się zarówno organ samorządu 
         terytorialnego, jak i terenowy organ administracji rządowej (spór 
         negatywny),
       3) minister właściwy do spraw administracji,
       4) Minister Sprawiedliwości, Prokurator Generalny.";
 2) art. 126 otrzymuje brzmienie:
   "Art. 126. Do postanowień stosuje się odpowiednio przepisy art. 107 § 2-5 oraz 
             art. 109-113, a do postanowień, od których przysługuje zażalenie - 
             również art. 145-152 oraz art. 156-159, z tym że zamiast decyzji, o 
             której mowa w art. 149 § 3, 151 § 1, 157 § 1 i 158, wydaje się 
             postanowienie.";
 3) skreśla się dział VI.
                                    
                                Art. 62.
W ustawie z dnia 8 marca 1990 r. o samorządzie terytorialnym (Dz.U. Nr 16, poz. 95, 
Nr 32, poz. 191, Nr 34, poz. 199, Nr 43, poz. 253 i Nr 89, poz. 518, z 1991 r. Nr 4, 
poz. 18 i Nr 110, poz. 473, z 1992 r. Nr 85, poz. 428, Nr 100, poz. 499, z 1993 r. 
Nr 17, poz. 78 oraz z 1994 r. Nr 122, poz. 593) w art. 101 dodaje się ust. 2{a} 
w brzmieniu:
   "2{a}. Skargę na uchwałę, o której mowa w ust. 1, można wnieść do sądu
         administracyjnego w imieniu własnym lub reprezentując grupę mieszkańców 
         gminy, którzy na to wyrażą pisemną zgodę.".
      
                                Art. 63.
W ustawie z dnia 22 marca 1990 r. o terenowych organach rządowej administracji 
ogólnej (Dz.U. Nr 21, poz. 123 i z 1991 r. Nr 75, poz. 328) wprowadza się 
następujące zmiany:
 1) po art. 25 dodaje się art. 25{a} w brzmieniu:
   "Art. 25{a}. 1. Każdy, czyj interes prawny lub uprawnienie zostały naruszone 
                  przepisem prawa miejscowego, może - po bezskutecznym wezwaniu 
                  organu, który wydał przepis, lub organu upoważnionego do uchylenia 
                  przepisu w trybie nadzoru - zaskarżyć przepis do sądu 
                  administracyjnego.
                2. Przepisu ust. 1 nie stosuje się, jeżeli w sprawie orzekał już sąd 
                  administracyjny i skargę oddalił.
                3. W sprawie wezwania do usunięcia naruszenia stosuje się przepisy o 
                  terminach załatwiania spraw w postępowaniu administracyjnym.
                4. Nie stwierdza się nieważności przepisu prawa miejscowego, jeżeli:
                  1) przepis ten utracił moc przed wydaniem wyroku przez Sąd,
                  2) skargę wniesiono po upływie roku od daty ogłoszenia przepisu w 
                    wojewódzkim dzienniku urzędowym,
                  3) naruszenie interesu prawnego lub uprawnienia nie było istotne.
                5. Przepisy ust. 1-4 stosuje się odpowiednio do przepisów 
                  powszechnie obowiązujących, wydawanych przez terenowe organy 
                  administracji, o których mowa w art. 1 pkt 2.";
 2) w art. 26 w ust. 2 dodaje się pkt 5 w brzmieniu:
   "5) wyroki sądu administracyjnego uwzględniające skargi na akty prawa 
      miejscowego.".
      
                                Art. 64.
W ustawie z dnia 12 października 1994 r. o samorządowych kolegiach odwoławczych
(Dz.U. Nr 122, poz. 593) w art. 21 ust. 2 otrzymuje brzmienie:
   "2. Kontrolę orzecznictwa kolegiów sprawuje sąd administracyjny na zasadach i w 
      trybie określonych przepisami ustawy o Naczelnym Sądzie Administracyjnym.".
                                Art. 65.
Prezes Sądu ustali termin, nie dłuższy niż 6 miesięcy od dnia wejścia w życie 
niniejszej ustawy, w którym podejmą działalność izby Sądu.
                                Art. 66.
Dotychczasowe ośrodki zamiejscowe Sądu stają się z dniem wejścia w życie ustawy 
ośrodkami zamiejscowymi Sądu w rozumieniu niniejszej ustawy.
                                Art. 67.
W zakresie uregulowanym niniejszą ustawą traci moc ustawa z dnia 31 stycznia 1980 r. 
o Naczelnym Sądzie Administracyjnym oraz o zmianie ustawy - Kodeks postępowania 
administracyjnego (Dz.U. Nr 4, poz. 8, Nr 19, poz. 68 i Nr 27, poz. 111, z 1989 r. 
Nr 73, poz. 436, z 1990 r. Nr 53, poz. 306 oraz z 1994 r. Nr 122, poz. 593).
                                Art. 68.
Sprawy, w których skargi zostały wniesione do Sądu przed dniem wejścia w życie
niniejszej ustawy, podlegają rozpoznaniu według przepisów dotychczasowych.
                                    
                                Art. 69.
Ustawa wchodzi w życie po upływie 3 miesięcy od dnia ogłoszenia.
