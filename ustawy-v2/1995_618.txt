



                                    
Dz.U. z 1995 r. Nr 47, poz. 243                                    
                                    
                                    
                                   
 
                                USTAWA
                        z dnia 16 marca 1995 r.
                                    
           o zapobieganiu zanieczyszczaniu morza przez statki
                                    
                                    
                               Rozdział 1
                            Przepisy ogólne
                                    
                                Art. 1.
Do zapobiegania zanieczyszczaniu morza przez statki stosuje się:
    1) postanowienia następujących umów międzynarodowych, wraz ze zmianami
      obowiązującymi od daty ich wejścia w życie w stosunku do Rzeczypospolitej
      Polskiej, podanymi do publicznej wiadomości we właściwy
      sposób:
       a) Międzynarodowej Konwencji o zapobieganiu zanieczyszczaniu 
         morza przez statki, 1973 r., sporządzonej w Londynie dnia 2 listopada
         1973 r., zmienionej Protokołem uzupełniającym, sporządzonym
         w Londynie dnia 17 lutego 1978 r. (Dz.U. z 1987 r. Nr 17, 
         poz. 101), zwanej dalej "Konwencją MARPOL 1973/78",
       b) Konwencji o ochronie środowiska morskiego obszaru Morza Bałtyckiego,
         sporządzonej w Helsinkach dnia 22 marca 1974 r. 
         (Dz.U. z 1980 r. Nr 18, poz. 64), zwanej dalej "Konwencją Helsińską",
       c) Konwencji o zapobieganiu zanieczyszczaniu mórz przez zatapianie 
         odpadów i innych substancji, sporządzonej w Moskwie, Waszyngtonie,
         Londynie i Meksyku dnia 29 grudnia 1972 r. (Dz.U. z 1984 
         r. Nr 11, poz 46), zwanej dalej "Konwencją o zatapianiu",
    2) przepisy niniejszej ustawy.
 
                                Art. 2.
 1. Z zastrzeżeniem ust. 2 i 3, przepisy ustawy stosuje się do:
    1) statków znajdujących się w polskich obszarach morskich,
    2) statków o polskiej przynależności znajdujących się poza granicami tych 
      obszarów.
 2. Postanowienia umów międzynarodowych, o których mowa w art. 1, stosuje 
   się na polskich obszarach morskich również do statków o przynależności 
   do państwa nie będącego stroną którejkolwiek z nich; jednakże postanowienia
   tych konwencji będą stosowane do takich statków tylko w zakresie, 
   w jakim jest to niezbędne do zapewnienia, że statki te nie spowodują zanieczyszczenia.
 3. Rada Ministrów może, w drodze rozporządzenia, poddać wszystkim lub 
   niektórym przepisom ustawy jednostki pływające Marynarki Wojennej, 
   Straży Granicznej i Policji oraz statki pełniące specjalną służbę państwową 
   i inne statki nie objęte umowami międzynarodowymi wymienionymi w art. 
   1.
 
                                Art. 3.
Przepisów ustawy nie stosuje się, jeżeli umowa międzynarodowa, której Rzeczypospolita
Polska jest stroną, stanowi inaczej.
                                Art. 4.
W rozumieniu niniejszej ustawy:
    1) statek - oznacza urządzenie pływające używane w środowisku morskim,
      w tym również wodoloty, poduszkowce, statki podwodne oraz 
      umocowane i pływające platformy wiertnicze,
    2) armator - oznacza osobę, która przy użyciu własnego lub cudzego statku
      prowadzi działalność w środowisku morskim we własnym imieniu,
    3) kapitan - oznacza osobę kierującą pracą na statku.
    
                                    
                               Rozdział 2
               Zanieczyszczenia eksploatacyjne ze statków
                                    
                                Art. 5.
Do zapobiegania zanieczyszczaniu morza związanego z uprawianiem żeglugi 
lub prowadzeniem innej działalności morskiej przez statki stosuje się postanowienia
Konwencji MARPOL 1973/78, a na Morzu Bałtyckim - również postanowienia
Konwencji Helsińskiej.
                                Art. 6.
Statek nie może być używany do żeglugi morskiej lub innej działalności na 
morzu, jeżeli nie odpowiada wymaganiom w zakresie zapobiegania zanieczyszczaniu
morza, określonym:
    1) dla statków objętych Konwencją MARPOL 1973/78 - w postanowieniach
      tej Konwencji,
    2) dla innych jednostek - w przepisach ustawy lub przepisach wydanych 
      na jej podstawie.
    
                                Art. 7.
 1. W celu zapewnienia przestrzegania przez statek wymagań, o których mowa
   w art. 6, statek podlega przeglądom i inspekcjom w zakresie i terminach
   określonych w umowach międzynarodowych lub przepisach ustawy.
 2. Niezależnie od przeglądów i inspekcji, o których mowa w ust. 1, statek 
   może być poddawany inspekcjom doraźnym.
 3. Organami inspekcyjnymi są dyrektorzy urzędów morskich, a za granicą 
   również konsulowie.
 4. Minister Transportu i Gospodarki Morskiej może powierzyć, w drodze 
   rozporządzenia, określone zadania organu inspekcyjnego instytucji klasyfikacyjnej.
 5. Organ inspekcyjny może upoważnić każdorazowo do dokonywania określonych
   przeglądów lub czynności inspekcyjnych wyznaczone w tym celu 
   osoby lub instytucje klasyfikacyjne, również zagraniczne.
 6. Minister Obrony Narodowej oraz Minister Spraw Wewnętrznych, każdy w 
   zakresie swojego działania, określą, w drodze rozporządzenia, organy inspekcyjne
   dla jednostek pływających Marynarki Wojennej, Straży Granicznej
   i Policji oraz tryb przeprowadzania przeglądów i inspekcji, a także ich 
   rodzaje.
 
                                Art. 8.
 1. Organ inspekcyjny w razie pozytywnego wyniku przeglądów i inspekcji wydaje
   statkowi międzynarodowe świadectwa przewidziane w Konwencji 
   MARPOL 1973/78, ważne na okres 5 lat, oraz potwierdza ich ważność na 
   podstawie inspekcji rocznych i pośrednich.
 2. Polski organ inspekcyjny może wydać międzynarodowe świadectwa potwierdzające
   spełnienie wymagań przewidzianych w Konwencji MARPOL 
   1973/78 statkowi o obcej przynależności na wniosek właściwego organu 
   państwa przynależności statku, będącego stroną tej Konwencji.
 3. Świadectwa, o których mowa w ust. 1 i 2, tracą ważność przed upływem 
   okresu, na który zostały wystawione, jeżeli:
    1) bez zgody organu inspekcyjnego wprowadzono istotne zmiany w konstrukcji,
      wyposażeniu, systemach, osprzęcie, urządzeniach lub materiałach,
    2) nie została potwierdzona ich ważność,
    3) nastąpiła zmiana przynależności statku.
 4. Za przeprowadzenie przeglądów, inspekcji oraz wystawienie lub potwierdzenie
   międzynarodowych świadectw pobiera się opłaty.
 
                                Art. 9.
Kapitan statku jest obowiązany sprawdzić i zapewnić, aby:
    1) statek przed rozpoczęciem i w czasie żeglugi lub innej działalności 
      morskiej odpowiadał wymaganiom w zakresie zapobiegania zanieczyszczaniu
      morza potwierdzonym odpowiednimi świadectwami, oraz posiadał
      plan zabezpieczenia przed zanieczyszczeniem morza,
    2) prowadzono na bieżąco wymagane zapisy olejowe lub ładunkowe,
    3) statek był obsadzony załogą mającą należyte przeszkolenie w zakresie 
      czynności służących zapobieganiu zanieczyszczaniu morza.
    
                                Art. 10.
 1. Statek podczas postoju w porcie lub stoczni remontowej powinien korzystać
   z urządzeń odbiorczych, jeżeli objętość pozostałych na statku substancji
   szkodliwych przekracza pojemność statkowych urządzeń przy uwzględnieniu
   możliwości technicznych do nieszkodliwego ich usuwania.
 2. Organy portowej inspekcji sanitarnej mogą uzależnić przyjęcie zanieczyszczeń
   ze statków oraz usunięcie wód balastowych od wyniku przeprowadzonej
   inspekcji.
 3. Podmiot zarządzający portem, bazą przeładunkową lub stocznią remontową
   jest obowiązany zapewnić na swoim obszarze sprawne urządzenia odbiorcze
   do przyjmowania zanieczyszczeń ze statków; urządzenia te powinny
   być wystarczające do zaspokojenia potrzeb korzystających z nich statków
   w zakresie niezbędnym do usunięcia zanieczyszczeń.
 4. W razie niesprawności urządzeń odbiorczych, o których mowa w ust. 3, 
   port, baza przeładunkowa lub stocznia remontowa są obowiązane niezwłocznie
   zgłosić o tym dyrektorowi urzędu morskiego.
 
                                Art. 11.
 1. Kapitan statku o polskiej przynależności, który zauważy na morzu zanieczyszczenie
   lub wypadek powodujący albo mogący spowodować rozlew 
   oleju lub zanieczyszczenia innego rodzaju, przekazuje niezwłocznie meldunek
   o tym do stacji brzegowej najbliższego państwa nadbrzeżnego.
 2. Kapitan statku o polskiej przynależności:
    1) uczestniczącego w wypadku powodującym zagrożenie zanieczyszczeniem
      środowiska morskiego lub zanieczyszczenie środowiska morskiego,
    2) na którym nastąpiło zdarzenie powodujące zagrożenie zanieczyszczeniem
      środowiska morskiego lub zanieczyszczenie środowiska morskiego,
  powinien niezwłocznie powiadomić o tym stację brzegową najbliższego 
   państwa nadbrzeżnego oraz przekazać sprawozdanie dyrektorowi urzędu 
   morskiego właściwego dla portu macierzystego statku, stosując się do wytycznych
   zawartych w Protokole I do Konwencji MARPOL 1973/78.
 3. Jeżeli kapitan, z uzasadnionego powodu, nie mógł złożyć sprawozdania, o 
   którym mowa w ust. 2, obowiązek ten spoczywa na armatorze.
 
                                Art. 12.
Kapitan statku uczestniczącego w wypadku, o którym mowa w art. 11, powinien
niezwłocznie podjąć wszelkie działania konieczne dla:
    1) zapobieżenia zanieczyszczeniu środowiska morskiego,
    2) ograniczenia zanieczyszczenia środowiska morskiego,
    3) usunięcia zanieczyszczenia środowiska morskiego.
                                Art. 13.
 1. Kapitan lub armator statku o polskiej przynależności, w razie wypadku na 
   statku lub wykrycia uszkodzeń, wpływających poważnie na stan techniczny 
   statku, jego urządzeń i wyposażenia, powodujących zagrożenie zanieczyszczeniem
   środowiska morskiego, powinien niezwłocznie powiadomić o tym 
   polski organ inspekcyjny. 
 2. Jeżeli statek o polskiej przynależności znajduje się w porcie państwa strony
   Konwencji MARPOL 1973/78, a zaszło zdarzenie, o którym mowa w 
   ust. 1, kapitan lub armator powinien o tym również niezwłocznie zawiadomić
   właściwe organy tego państwa.
 
                                Art. 14.
 1. Minister Transportu i Gospodarki Morskiej, w porozumieniu z zainteresowanymi
   ministrami, może określać, w drodze rozporządzenia, szczegółowe 
   przepisy w zakresie zapobiegania zanieczyszczaniu morza przez statki.
 2. Minister Transportu i Gospodarki Morskiej może, w drodze zarządzenia, 
   wprowadzać do stosowania zalecenia dotyczące zapobiegania zanieczyszczaniu
   morza przez statki, uchwalone przez Międzynarodową Organizację 
   Morską lub Komisję Ochrony Środowiska Morskiego Morza Bałtyckiego, 
   zwaną dalej "Komisją Helsińską".
 3. Minister Transportu i Gospodarki Morskiej może, w drodze rozporządzenia,
   uznać za obowiązujące przepisy techniczne w zakresie zapobiegania 
   zanieczyszczaniu morza, dotyczące projektowania, konstrukcji i wyposażenia
   statków, wydane dla:
    1) statków klasyfikowanych przez polską instytucję klasyfikacyjną - przez 
      tę instytucję,
    2) statków o przynależności polskiej, będących w klasyfikacji zagranicznych
      instytucji klasyfikacyjnych - przez te instytucje.
 4. Minister Transportu i Gospodarki Morskiej określi, w drodze rozporządzenia,
   tryb przeprowadzania przeglądów i inspekcji, wzory międzynarodowych
   świadectw i sposób ich potwierdzania oraz wysokość opłat za 
   czynności, o których mowa w art. 8 ust. 4.
 
                                    
                               Rozdział 3
           Zatapianie ze statków odpadów i innych substancji
                                    
                                Art. 15.
Do zatapiania odpadów i innych substancji ze statków stosuje się postanowienia
Konwencji o zatapianiu, a na Morzu Bałtyckim również postanowienia 
Konwencji Helsińskiej.
                                Art. 16.
 1. Zabrania się zatapiania odpadów lub innych substancji, z wyjątkiem przypadków
   określonych w Konwencji Helsińskiej:
    1) statkom o polskiej przynależności - na obszarze Morza Bałtyckiego,
    2) statkom o obcej przynależności - na polskich obszarach morskich.
 2. Zabrania się na terytorium Polski ładowania na statki, bez względu na ich 
   przynależność, odpadów lub innych substancji przeznaczonych do zatapiania
   na obszarze Morza Bałtyckiego.
 3. Nie zabrania się usuwania do morza urobku z pogłębiania dna, jeżeli zostanie
   ono dokonane zgodnie z postanowieniami załącznika V Konwencji 
   Helsińskiej - pod warunkiem uzyskania odpowiedniego zezwolenia.
 
                                Art. 17.
 1. Zabrania się zatapiania w morzu, ze statków o polskiej przynależności, 
   odpadów lub innych substancji, wymienionych w załączniku I do Konwencji
   o zatapianiu, z wyjątkiem przypadków określonych w art. V ust. 1 Konwencji
   i stosownie do jego postanowień.
 2. Zabrania się ładowania na terytorium Polski na statki, bez względu na ich 
   przynależność, odpadów lub substancji, o których mowa w ust. 1, z przeznaczeniem
   do zatopienia ich w morzu, z wyjątkiem przypadków określonych
   w art. V ust. 2 Konwencji o zatapianiu oraz stosownie do jego postanowień
   i na podstawie przewidzianego tam zezwolenia.
 3. Nie zabrania się zatapiania w morzu ze statków o polskiej przynależności 
   lub ładowania na terytorium Polski na statki, bez względu na ich przynależność,
   z przeznaczeniem do zatopienia w morzu, odpadów lub innych substancji,
   wymienionych w załączniku II do Konwencji o zatapianiu, jeżeli 
   uzyskano na to zezwolenie specjalne, a wszelkich odpadów lub substancji 
   innych niż wymienione w załącznikach I i II do tej Konwencji - jeżeli uzyskano
   na to zezwolenie ogólne.
 
                                Art. 18.
 1. Zezwolenia, o których mowa w art. 16 ust. 3 i art. 17 ust. 2 i 3, wydaje dyrektor
   urzędu morskiego statkom:
    1) ładowanym na terytorium Polski,
    2) o polskiej przynależności.
 2. Minister Transportu i Gospodarki Morskiej, w porozumieniu z Ministrem 
   Ochrony Środowiska, Zasobów Naturalnych i Leśnictwa, określi, w drodze 
   rozporządzenia, tryb wydawania zezwoleń, o których mowa w ust. 1.
 
                                Art. 19.
Dyrektor urzędu morskiego, na podstawie zawiadomienia dokonanego przez 
kapitana statku, zgłasza dokonanie zatopienia:
    1) w przypadkach określonych w art. 9 ust. 4 Konwencji Helsińskiej - 
      Komisji Helsińskiej,
    2) w przypadkach określonych w art. V Konwencji o zatapianiu - Międzynarodowej
      Organizacji Morskiej.
    
                                Art. 20.
Minister Transportu i Gospodarki Morskiej składa właściwym organizacjom 
międzynarodowym okresowe informacje o wydanych zezwoleniach oraz dokonanych,
na ich podstawie, zatopieniach.
                                    
                               Rozdział 4
              Zwalczanie zanieczyszczeń morza i współpraca
                     międzynarodowa w tym zakresie
                                    
                                Art. 21.
 1. Dyrektor urzędu morskiego, do którego wpłynie meldunek lub sprawozdanie,
   o których mowa w art. 11, albo który otrzyma z innego źródła wiadomość
   o zanieczyszczeniu lub zagrożeniu zanieczyszczeniem polskich obszarów
   morskich, jest obowiązany:
    1) dokonać oceny faktycznej sytuacji w celu ustalenia rodzaju i stopnia 
      zanieczyszczenia morza lub zagrożenia zanieczyszczeniem,
    2) w razie potrzeby zarządzić i podjąć odpowiednie działania,
    3) niezwłocznie poinformować właściwe organy innych państw stron Konwencji
      Helsińskiej o istniejącej sytuacji i podjętej lub zamierzonej akcji,
      jeżeli rozlew przemieszcza się lub może przemieścić się do obszaru 
      morskiego tych państw.
 2. W przypadku zanieczyszczenia lub zagrożenia zanieczyszczeniem polskiego 
   obszaru morskiego, dyrektor urzędu morskiego może nakazać kapitanowi:
    1) opuszczenie polskich obszarów morskich przez statek,
    2) przeholowanie, ratowanie statku lub przeprowadzenie niezbędnych 
      napraw,
    3) wyładowanie we właściwym miejscu szkodliwych substancji.
    
                                Art. 22.
 1. Dyrektor urzędu morskiego, w celu zwalczania zanieczyszczenia na polskich
   obszarach morskich, może bezpośrednio zwrócić się o pomoc do 
   właściwych organów innych państw stron Konwencji Helsińskiej, przede 
   wszystkim tych, które mogą zostać również dotknięte skutkami zanieczyszczenia.
 2. Dyrektor urzędu morskiego, wezwany do udzielenia pomocy przez organ 
   innego państwa strony Konwencji Helsińskiej, ma obowiązek podjąć starania
   w celu udzielenia takiej pomocy.
 3. W przypadkach przewidzianych w ust. 1 i 2 dyrektor urzędu morskiego 
   powiadamia Komisję Helsińską o podjętych działaniach.
 
                                Art. 23.
 1. Dyrektor urzędu morskiego, który otrzyma wiadomość o zanieczyszczeniu 
   na obszarze Morza Bałtyckiego, mogącym stanowić poważną groźbę dla 
   środowiska tego obszaru lub związanych z tym interesów jakiegokolwiek 
   państwa strony Konwencji Helsińskiej, po sprawdzeniu, przekazuje niezwłocznie
   wszystkie odpowiednie informacje właściwym organom państwa, 
   które może być zagrożone skutkiem zanieczyszczenia, łącznie z informacją 
   o zamierzonych lub podjętych działaniach, a w odniesieniu do wypadku 
   dotyczącego statku, przekazuje te informacje również właściwemu organowi
   państwa przynależności statku.
 2. Przesyłanie, do właściwych organów zainteresowanych państw stron Konwencji
   Helsińskiej, informacji, o których mowa w ust. 1, ponawia się do 
   czasu uzyskania zawiadomienia o podjętych przez te państwa działaniach.
 3. Jeżeli rozmiar zanieczyszczenia to uzasadnia, dyrektor urzędu morskiego 
   przekazuje informacje, o których mowa w ust. 1, Międzynarodowej Organizacji
   Morskiej.
 
                                Art. 24.
 1. Rada Ministrów określi, w drodze rozporządzenia, organizację i sposób 
   zwalczania zanieczyszczeń na morzu oraz organy i jednostki organizacyjne 
   biorące udział w zwalczaniu tych zanieczyszczeń.
 2. Dyrektor urzędu morskiego może zlecić wykonanie czynności, określonych 
   w art. 21 ust. 1 pkt 3 oraz w art. 22 i 23, kierownikowi jednostki organizacyjnej,
   biorącej udział w zwalczaniu zanieczyszczeń.
 
                                Art. 25.
 1. Minister Transportu i Gospodarki Morskiej może wydać decyzję o zastosowaniu
   na polskich obszarach morskich, w stosunku do statków o polskiej 
   przynależności, niezbędnych środków, łącznie z zatopieniem lub zniszczeniem
   statku, w celu zapobieżenia, ograniczenia lub usunięcia poważnego i 
   bezpośredniego niebezpieczeństwa grożącego polskim wybrzeżom lub 
   związanym z nimi interesom, powstałego na skutek zanieczyszczenia lub 
   zagrożenia zanieczyszczeniem morza.
 2. W sytuacji, o której mowa w ust. 1, do obcych statków znajdujących się na 
   polskich obszarach morskich stosuje się odpowiednio postanowienia Międzynarodowej
   konwencji dotyczącej interwencji na morzu pełnym w razie 
   zanieczyszczenia olejami, sporządzonej w Brukseli dnia 29 listopada 1969 
   r. (Dz.U. z 1976 r. Nr 35, poz. 207), oraz uzupełniającego ją Protokołu 
   dotyczącego interwencji na morzu pełnym w razie zanieczyszczenia morza 
   substancjami innymi niż olej, sporządzonego w Londynie dnia 2 listopada 
   1973 r. (Dz.U. z 1984 r. Nr 24, poz. 116).
                                    
                                    
                               Rozdział 5
                          Nadzór nad statkami
                                    
                                Art. 26.
Dyrektor urzędu morskiego może:
    1) w stosunku do statku o przynależności do państwa strony Konwencji 
      MARPOL 1973/78:
       a) przeprowadzić, na statku w porcie lub w bazie przeładunkowej na 
         morzu, inspekcje w zakresie i w trybie przewidzianym w art. 28 
         oraz kontrole książek zapisów olejowych i ładunkowych w celu 
         ustalenia, czy ze statku nie dokonano zrzutu szkodliwych substancji
         z naruszeniem postanowień Konwencji; wyniki inspekcji ujmuje 
         się w sprawozdaniu, które dyrektor przekazuje armatorowi; jeżeli 
         stwierdzono naruszenie Konwencji przez statek o obcej przynależności,
         dyrektor urzędu morskiego przekazuje sprawozdanie również
         organom państwa przynależności statku,
       b) odmówić statkowi o obcej przynależności zezwolenia na wejście 
         do portu lub do bazy przeładunkowej na morzu albo podjąć działania
         zapewniające, że uprawianie żeglugi tym statkiem nie będzie 
         stanowiło istotnego zagrożenia dla środowiska morskiego, jeżeli 
         statek nie odpowiada wymaganiom przewidzianym w Konwencji; 
         o odmowie dyrektor urzędu morskiego powiadamia konsula lub 
         przedstawiciela dyplomatycznego państwa przynależności statku, a 
         gdy jest to niemożliwe - inny właściwy organ tego państwa,
       c) odmówić statkowi zezwolenia na opuszczenie portu do czasu doprowadzenia
         tego statku do należytego stanu technicznego, jeżeli 
         istnieją podstawy do podejrzenia, że stan tego statku lub jego wyposażenia
         w istotny sposób odbiega od stanu stwierdzonego w posiadanych
         świadectwach lub gdy statek nie posiada ważnych świadectw;
         dyrektor tego urzędu może jednak zezwolić takiemu statkowi
         na opuszczenie portu w celu przejścia do najbliższej stoczni 
         remontowej;
    2) w stosunku do statków o polskiej przynależności, niezależnie od zastosowania
      środków przewidzianych w pkt 1 lit. a) i c), także odmówić 
      dopuszczenia statku do żeglugi lub cofnąć świadectwa, jeżeli statek nie 
      spełnia wymagań przewidzianych w przepisach ustawy;
    3) w stosunku do statków o przynależności do obcego państwa nie będącego
      stroną Konwencji MARPOL 1973/78:
       a) przeprowadzić inspekcję statku w celu sprawdzenia, czy stan statku
         odpowiada podstawowym wymaganiom Konwencji MARPOL 
         1973/78; w razie stwierdzenia, że stan statku nie odpowiada tym 
         wymaganiom, a uprawianie żeglugi tym statkiem stanowi istotne 
         zagrożenie dla środowiska morskiego, może odmówić statkowi zezwolenia
         na wejście do portu lub bazy przeładunkowej,
       b) jeżeli inspekcja jest przeprowadzona w porcie lub bazie przeładunkowej,
         dyrektor urzędu morskiego może zarządzić dokonanie na 
         statku odpowiednich napraw albo opuszczenie portu lub bazy 
         przeładunkowej.
       
                                Art. 27.
Dyrektor urzędu morskiego może:
    1) zażądać od statku przepływającego przez polskie obszary morskie informacji
      dotyczących identyfikacji, portu rejestracji, ostatniego i następnego
      portu zawinięcia oraz innych niezbędnych informacji, w razie 
      uzasadnionego podejrzenia, że statek płynąc przez te obszary naruszył 
      przepisy ustawy, powodując zanieczyszczenie lub zagrożenie zanieczyszczeniem,
    2) przeprowadzić inspekcję statku przepływającego przez polskie obszary 
      morskie, w razie:
       a) uzasadnionego podejrzenia, że naruszył przepisy ustawy wskutek 
         zrzutu powodującego lub grożącego znacznym zanieczyszczeniem 
         morza,
       b) odmowy udzielenia informacji, o których mowa w pkt 1, lub jeżeli 
         informacja podana przez statek jest w sposób oczywisty różna od 
         stanu faktycznego, a okoliczności sprawy uzasadniają taką inspekcję.
    
                                Art. 28.
 1. Inspekcja statku o przynależności do państwa strony Konwencji MARPOL 
   1973/78 powinna być ograniczona do sprawdzenia świadectw i innych dokumentów
   przewidzianych w tej Konwencji.
 2. Inspekcja może być rozszerzona po sprawdzeniu dokumentów, o których 
   mowa w ust. 1, wyłącznie gdy:
    1) istnieje uzasadnione podejrzenie, że stan statku lub jego wyposażenie 
      odbiega w istotny sposób od stanu stwierdzonego w jego dokumentach,
    2) treść dokumentów nie jest wystarczająca do potwierdzenia lub sprawdzenia
      podejrzanego naruszenia albo
    3) statek nie posiada ważnych świadectw z załącznikami.
 3. Inspekcja nie może wpłynąć na przetrzymywanie statku w porcie.
 
                               Rozdział 6
             Zasady postępowania dyrektora urzędu morskiego
                                    
                                Art. 29.
Dyrektor urzędu morskiego jest obowiązany przeprowadzić postępowanie, o 
którym mowa w niniejszym rozdziale:
    1) w odniesieniu do statku o polskiej przynależności:
       a) który spowodował zanieczyszczenie środowiska morskiego lub zagrożenie
         zanieczyszczeniem, z naruszeniem przepisów ustawy,
       b) na wniosek organu każdego państwa, w razie podejrzenia naruszenia
         przepisów ustawy, jeżeli zostały zabezpieczone dowody;
    2) w odniesieniu do statku o obcej przynależności, przebywającego w porcie
      polskim lub bazie przeładunkowej, który spowodował zanieczyszczenie
      środowiska morskiego lub zagrożenie zanieczyszczeniem na 
      polskich obszarach morskich, naruszając przepisy ustawy.
    
                                Art. 30.
Dyrektor urzędu morskiego jest obowiązany przeprowadzić także postępowanie
w odniesieniu do statku o obcej przynależności, przebywającego w polskim 
porcie lub bazie przeładunkowej, na wniosek:
    1) organu każdego państwa, w razie podejrzenia zrzutu przez ten statek 
      poza polskim obszarem morskim, jeżeli zrzut ten spowodował lub zagroził
      zanieczyszczeniem na jego wodach wewnętrznych, morzu terytorialnym
      lub w wyłącznej strefie ekonomicznej,
    2) organu państwa strony Konwencji MARPOL 1973/78 w sprawie takiego
      zrzutu, niezależnie od miejsca jego dokonania.
    
                                Art. 31.
Dyrektor urzędu morskiego może wszcząć postępowanie, w razie zabezpieczenia
dowodów, w odniesieniu do statku o obcej przynależności, który:
    1) przebywa w porcie polskim lub w bazie przeładunkowej, jeżeli spowodował
      zanieczyszczenie lub zagrożenie zanieczyszczeniem poza polskimi
      obszarami morskimi, z naruszeniem uznanych norm międzynarodowych,
    2) płynąc po polskim morzu terytorialnym spowodował zanieczyszczenie 
      lub zagrożenie zanieczyszczeniem tego obszaru morza,
    3) płynąc po polskiej wyłącznej strefie ekonomicznej lub morzu terytorialnym,
      wskutek zanieczyszczenia w wyłącznej strefie ekonomicznej, 
      spowodował poważną szkodę lub zagrożenie poważną szkodą dla wybrzeży
      albo innych istotnych interesów państwa.
    
                                Art. 32.
W razie otrzymania wiadomości o:
    1) zanieczyszczeniu morza przez statki,
    2) zatopieniu odpadów lub innych szkodliwych substancji ze statków
- dyrektor urzędu morskiego powinien niezwłocznie podjąć czynności w celu 
wykrycia sprawców i zabezpieczenia dowodów.
 
                                Art. 33.
Dyrektor urzędu morskiego niezwłocznie zawiadamia właściwy organ państwa 
przynależności statku i każdego innego zainteresowanego państwa o działaniach
i środkach podjętych zgodnie z ustawą i przekazuje im odpowiednie dokumenty
dotyczące tych działań i środków.
                                Art. 34.
 1. Dyrektor urzędu morskiego w toku postępowania:
    1) dopuszcza dowody zgłoszone przez organy innego państwa,
    2) ułatwia udział w postępowaniu przedstawicielom właściwej organizacji 
      międzynarodowej, państwa przynależności statku oraz każdego państwa
      dotkniętego zanieczyszczeniem morza,
    3) w przypadku określonym w art. 29 pkt 1, może zwrócić się do właściwych
      organów innego państwa o pomoc w wyjaśnieniu sprawy, jak również
      rozpatrywać wnioski innych państw w tym zakresie,
    4) w przypadkach określonych w art. 29-32, może zatrzymać statek, jednak
      nie dłużej niż to jest konieczne do celów postępowania.
 2. Jeżeli postępowanie wykaże naruszenie postanowień ustawy, z zastrzeżeniem
   art. 26 pkt 1 lit. c), statek zostanie niezwłocznie zwolniony po wpłaceniu
   kaucji lub złożeniu innego odpowiedniego zabezpieczenia finansowego.
 
                                Art. 35.
Do postępowania określonego w przepisach niniejszego rozdziału stosuje się 
odpowiednio przepisy Kodeksu postępowania administracyjnego.
                               Rozdział 7
                             Kary pieniężne
                                    
                                Art. 36.
 1. Armatorowi, z którego statku podczas przebywania w polskich obszarach 
   morskich dokonano, z naruszeniem przepisów ustawy, zanieczyszczenia 
   środowiska morskiego, w związku z eksploatacją statku lub zatopieniem w 
   morzu odpadów i innych substancji - wymierza się karę pieniężną o równowartości
   do 1 000 000 jednostek obliczeniowych, zwanych Specjalnym 
   Prawem Ciągnienia (SDR), określanych przez Międzynarodowy Fundusz 
   Walutowy.
 2. Karze, o której mowa w ust. 1, podlega armator statku o polskiej przynależności,
   z którego dokonano, z naruszeniem przepisów ustawy, zanieczyszczenia
   środowiska morskiego poza polskimi obszarami morskimi, w 
   związku z eksploatacją statku lub zatopieniem w morzu odpadów albo innych
   substancji, bez wymaganego zezwolenia lub wbrew jego warunkom.
 
                                Art. 37.
Jeżeli kapitan lub inny członek załogi statku nie wykonując, ciążących na nim 
z mocy prawa, obowiązków:
    1) nie dba o zdatność statku do żeglugi lub innej działalności na morzu 
      w zakresie zapobiegania zanieczyszczaniu morza,
    2) nie prowadzi książki zapisów olejowych lub ładunkowych,
    3) nie zgłasza statku do przeglądu lub inspekcji, utrudnia bądź uniemożliwia
      przegląd lub inspekcję w zakresie przewidzianym w Konwencji 
      MARPOL 1973/78,
    4) powoduje zanieczyszczenie morza,
    5) nie składa meldunku o zauważonym zanieczyszczeniu albo sprawozdania
      o wypadku zagrożenia zanieczyszczeniem lub zanieczyszczenia 
      środowiska morskiego,
    6) nie podejmuje koniecznych środków w celu zapobiegania zanieczyszczaniu,
      ograniczenia lub usunięcia zanieczyszczenia środowiska morskiego,
      będącego skutkiem wypadku,
    7) nie przekazuje, na żądanie właściwych organów, informacji w przypadkach
      przewidzianych w art. 27,
    8) nie zdaje w porcie lub w stoczni remontowej pozostałości substancji 
      szkodliwych do urządzeń lądowych, jeżeli objętość pozostałych na statku
      substancji szkodliwych przekracza pojemność urządzeń statkowych,
      przy uwzględnieniu technicznych urządzeń do nieszkodliwego 
      ich usuwania,
    9) nie zgłasza organom inspekcyjnym zdarzeń wpływających poważnie na 
      stan techniczny statku, jego urządzeń lub wyposażenia, powodujących 
      zagrożenie dla środowiska morskiego,
podlega karze pieniężnej do wysokości nie przekraczającej dwudziestokrotnego 
przeciętnego miesięcznego wynagrodzenia w gospodarce narodowej za rok 
poprzedzający, ogłaszanego przez Prezesa Głównego Urzędu Statystycznego.
 
                                Art. 38.
Właściwość organów oraz tryb wymierzania i ściągania kar pieniężnych z tytułu
naruszenia przepisów, o których mowa w art. 36 i 37, oraz sposób wykorzystania
kwot ściągniętych z tytułu kar pieniężnych regulują przepisy ustawy z 
dnia 21 marca 1991 r. o obszarach morskich Rzeczypospolitej Polskiej i administracji
morskiej (Dz.U. Nr 32, poz. 131, z 1994 r. Nr 27, poz. 96 i z 1995 r. 
Nr 7, poz. 31).
                               Rozdział 8
         Zmiany w przepisach obowiązujących i przepisy końcowe
                                    
                                Art. 39.
W ustawie z dnia 24 października 1974 r. - Prawo wodne (Dz.U. Nr 38, poz. 
230, z 1980 r. Nr 3, poz. 6, z 1983 r. Nr 44, poz. 201, z 1989 r. Nr 26, poz. 139 
i Nr 35, poz. 192, z 1990 r. Nr 34, poz. 198 i Nr 39, poz. 222, z 1991 r. Nr 32, 
poz. 131 i Nr 77, poz. 335, z 1993 r. Nr 40, poz. 183 oraz z 1994 r. Nr 27, poz. 
96) wprowadza się następujące zmiany:
 1) art. 7 otrzymuje brzmienie:
    "Art. 7. 1. Przepisy ustawy stosuje się do wód śródlądowych.
              2. Przepisy ustawy stosuje się również do morskich wód 
                wewnętrznych i morza terytorialnego w zakresie ochrony 
                przed zanieczyszczaniem ze źródeł lądowych i ochrony 
                przed powodzią, a w pozostałym zakresie - w wypadkach
                w niej określonych.";
 2) w art. 64 w ust. 1 skreśla się wyrazy "morskich oraz na statkach".
 
                                Art. 40.
W ustawie z dnia 21 marca 1991 r. o obszarach morskich Rzeczypospolitej 
Polskiej i administracji morskiej (Dz.U. Nr 32, poz. 131, z 1994 r. Nr 27, poz. 
96 i z 1995 r. Nr 7, poz. 31) wprowadza się następujące zmiany:
 1) w art. 55 dodaje się ust. 3 w brzmieniu:
      "3. Przepisu ust. 1 pkt 2 nie stosuje się w przypadkach określonych w 
         przepisach o zapobieganiu zanieczyszczaniu morza przez statki.";
 2) art. 60 otrzymuje brzmienie:
   "Art. 60. Ściągnięte kwoty z tytułu kar pieniężnych są przychodami
             środków specjalnych będących w dyspozycji Ministra
             Transportu i Gospodarki Morskiej, z przeznaczeniem na
             ochronę środowiska morskiego i żywych zasobów morza.".
                                Art. 41.
Ustawa wchodzi w życie po upływie 3 miesięcy od dnia ogłoszenia.
; 
