



Dz.U. z 1997 r. Nr 80, poz. 493
                                    
                                    
                                    
                                 USTAWA
                        z dnia 17 lipca 1997 r.
                                    
o szczególnych zasadach gospodarki gruntami i wywłaszczania nieruchomości 
             na terenach objętych powodzią z lipca 1997 r.
                                    
                                    
                                Art. 1.
 1. Wojewoda - w odniesieniu do nieruchomości stanowiących własność Skarbu
   Państwa, a rada gminy - w odniesieniu do nieruchomości stanowiących 
   własność gminy, odpowiednio, w drodze zarządzenia lub uchwały, mogą 
   odstąpić od przeprowadzania przetargu przy zbywaniu nieruchomości położonych
   na terenach objętych powodzią z lipca 1997 r., zwanych dalej "terenami
   powodziowymi", przeznaczonych pod budownictwo mieszkaniowe 
   dla osób, których lokale lub budynki mieszkalne uległy zniszczeniu oraz 
   realizację urządzeń infrastruktury technicznej lub innych celów publicznych
   w związku z usuwaniem skutków powodzi.
 2. Przy zbywaniu nieruchomości, o których mowa w ust. 1, wykaz nieruchomości
   przeznaczonych do sprzedaży lub oddania w użytkowanie wieczyste 
   wywiesza się, na okres 21 dni, w siedzibie odpowiednio - urzędu rejonowego
   lub urzędu gminy, a ponadto informację o wywieszeniu tego wykazu 
   podaje się do publicznej wiadomości w sposób zwyczajowo przyjęty w danej
   miejscowości.
 
                                Art. 2.
 1. Ceny nieruchomości, o których mowa w art. 1, mogą być rozkładane na 
   raty na nie dłużej niż 10 lat.
 2. W wypadku, o którym mowa w ust. 1, wierzytelność Skarbu Państwa lub 
   gminy podlega zabezpieczeniu, w szczególności - zabezpieczeniu hipotecznemu.
   Pierwsza rata podlega zapłacie nie później niż do dnia zawarcia 
   umowy przenoszącej własność nieruchomości.
 3. Wojewoda - w odniesieniu do nieruchomości stanowiących własność Skarbu
   Państwa, a rada gminy - w odniesieniu do nieruchomości stanowiących 
   własność gminy - mogą odstąpić od oprocentowania ceny rozłożonej na 
   raty, mogą również udzielić bonifikaty od ceny nieruchomości.
 
                                Art. 3.
Przepisy art. 2 stosuje się odpowiednio do pierwszej opłaty za oddanie nieruchomości
na terenach powodziowych w użytkowanie wieczyste.
                                Art. 4.
Terenowy organ rządowej administracji ogólnej - w odniesieniu do nieruchomości
stanowiących własność Skarbu Państwa, a rada gminy - w odniesieniu 
do nieruchomości stanowiących własność gminy - mogą, na wniosek zainteresowanych,
podejmować decyzje o umorzeniu, w całości lub w części, zobowiązań
z tytułu nabycia od Skarbu Państwa lub gminy, na własność lub w użytkowanie
wieczyste, nieruchomości położonych na terenach powodziowych. Umorzenia
dokonuje się za zgodą odpowiednio - wojewody lub rady gminy.
                                Art. 5.
Właściciele i użytkownicy wieczyści nieruchomości położonych na terenach 
powodziowych są zwolnieni z opłat adiacenckich, w wypadku wzrostu wartości 
nieruchomości w wyniku odbudowy obiektów infrastruktury technicznej na terenach
powodziowych.
        
                                Art. 6.
 1. W przypadku usuwania szkód spowodowanych siłą wyższą, których powstaniu
   nie można było zapobiec, odpowiednio wojewoda albo rada gminy 
   - mogą zezwolić na czasowe zajęcie nieruchomości na okres nie dłuższy 
   niż 6 miesięcy.
 2. W przypadku konieczności nabywania nieruchomości niezbędnych do wykonania
   robót drogowych związanych z usuwaniem skutków powodzi z lipca
   1997 r. mają odpowiednio zastosowanie przepisy art. 29-32 ustawy z 
   dnia 27 października 1994 r. o autostradach płatnych (Dz.U. Nr 127, poz. 
   627, z 1996 r. Nr 106, poz. 496 i Nr 156, poz. 775) z tym, że kompetencje 
   Prezesa Agencji Budowy i Eksploatacji Autostrad wykonuje właściwy terytorialnie
   naczelny dyrektor okręgu dróg publicznych.
                                    
                                Art. 7.
Ustawa wchodzi w życie z dniem ogłoszenia i obowiązuje do dnia 1 lipca  
1998 r.
