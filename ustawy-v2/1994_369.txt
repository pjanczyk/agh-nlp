



Dz.U. z 1994 r. Nr 80, poz. 369                                   
                                USTAWA
                       z dnia 24 czerwca 1994 r.
                                    
o restrukturyzacji banków spółdzielczych i Banku Gospodarki Żywnościowej
                    oraz o zmianie niektórych ustaw
                                    
                                    
                               Rozdział 1
                            Przepisy ogólne
                                    
                                Art. 1.
 1. Ustawa określa zasady tworzenia, organizacji, działalności oraz zrzeszania 
   się banków spółdzielczych, banków regionalnych zrzeszających banki spółdzielcze,
   zwanych dalej "bankami regionalnymi", oraz banku krajowego 
   zrzeszającego banki regionalne, zwanego dalej "bankiem krajowym".
 2. Ustawa określa również zasady restrukturyzacji banków spółdzielczych 
   zrzeszających się na podstawie niniejszej ustawy oraz restrukturyzacji Banku
   Gospodarki Żywnościowej.
 3. Przepisy ustawy nie mają zastosowania do banków spółdzielczych nie zrzeszonych,
   spełniających wymagania organizacyjne i kapitałowe obowiązujące
   przy tworzeniu banków, które są tworzone i działają na podstawie 
   przepisów ustawy z dnia 31 stycznia 1989 r. - Prawo bankowe (Dz. U. z 
   1992 r. Nr 72, poz. 359, z 1993 r. Nr 6, poz. 29, Nr 28, poz. 127 i Nr 134, 
   poz. 646).
 
                                Art. 2.
 1. Bank spółdzielczy jest spółdzielnią do której, w zakresie nie uregulowanym 
   w niniejszej ustawie oraz w ustawie - Prawo bankowe, mają zastosowanie 
   przepisy ustawy z dnia 16 września 1982 r. - Prawo spółdzielcze (Dz.U. 
   Nr 30, poz. 210, z 1983 r. Nr 39, poz. 176, z 1986 r. Nr 39, poz. 192, z 
   1987 r. Nr 33, poz. 181, z 1988 r. Nr 41, poz. 324, z 1989 r. Nr 3, poz. 12,  
   Nr 6, poz. 33, z 1990 r.  Nr 6, poz. 36 i 37, Nr 14, poz. 87, z 1991 r. Nr 
   83, poz. 373, Nr 111, poz. 480, Nr 115, poz. 496 i z 1992 r. Nr 21, poz. 
   85).
 2. Banki regionalne i bank krajowy są bankami działającymi w formie spółek 
   akcyjnych i w zakresie nie uregulowanym niniejszą ustawą działają zgodnie 
   z przepisami ustawy - Prawo bankowe.
 
                               Rozdział 2
                           Banki spółdzielcze
                                    
                                Art. 3.
Utworzenie banku spółdzielczego następuje, z zachowaniem trybu określonego 
przepisami ustaw Prawo bankowe i Prawo spółdzielcze, za zgodą Prezesa Narodowego
Banku Polskiego wydaną, w porozumieniu z Ministrem Finansów, 
na wniosek założycieli.
                                Art. 4.
Bank spółdzielczy prowadzi działalność na obszarze gminy, w której znajduje 
się jego siedziba, a za zgodą banku regionalnego - na obszarze regionu lub jego
części.
                                Art. 5.
 1. Banki spółdzielcze wykonują następujące czynności bankowe:
    1) prowadzenie rachunków bankowych i przeprowadzanie rozliczeń pieniężnych,
    2) przyjmowanie i obsługę wkładów oszczędnościowych i lokat terminowych,
    3) udzielanie kredytów i pożyczek pieniężnych osobom fizycznym, prawnym
      i jednostkom organizacyjnym nie mającym osobowości prawnej, 
      zamieszkującym lub mającym siedzibę na obszarze działania banku 
      spółdzielczego,
    4) przyjmowanie poręczeń,
    5) przechowywanie przedmiotów i papierów wartościowych oraz udostępnianie
      skrytek sejfowych,
    6) przyjmowanie i dokonywanie lokat terminowych w zrzeszającym je 
      banku regionalnym, na warunkach określonych w umowie zrzeszenia,
    7) wykonywanie operacji czekowych i dyskonta weksli.
 2. Banki spółdzielcze mogą wykonywać inne, niż wymienione w ust. 1, czynności
   bankowe, wyłącznie w imieniu i na rzecz banku regionalnego, w granicach
   udzielonych pełnomocnictw lub w imieniu własnym, na podstawie 
   uzyskanego od banku regionalnego zezwolenia.
 
                                Art. 6.
Banki spółdzielcze mogą, za zgodą banku regionalnego, z którym zawarły 
umowę zrzeszenia, uczestniczyć w podmiotach i przedsięwzięciach, o których 
mowa w art. 8 ustawy - Prawo bankowe.
                                Art. 7.
 1. Każdy członek banku spółdzielczego obowiązany jest posiadać co najmniej 
   jeden wniesiony udział. Minimalną wysokość udziału członkowskiego określa
   statut. Udzielenie kredytu lub pożyczki pieniężnej może być uwarunkowane
   w statucie banku koniecznością posiadania przez kredytobiorcę 
   lub pożyczkobiorcę udziałów w tym banku. Udziały te mogą być pokryte 
   przez potrącenie odpowiedniej kwoty z otrzymanej pożyczki lub kredytu i 
   nie mogą być wycofane przed terminem ich spłaty.
 2. Za straty powstałe w banku spółdzielczym jego udziałowcy odpowiadają do 
   wysokości posiadanych udziałów. Odpowiedzialność ta może zostać podniesiona
   w statucie banku do podwójnej wysokości wniesionych udziałów.
 
                                Art. 8.
 1. Prezesa zarządu banku spółdzielczego powołuje i odwołuje rada nadzorcza 
   banku, po zasięgnięciu opinii zarządu banku regionalnego, w którym bank 
   spółdzielczy jest zrzeszony.
 2. Pozostałych członków zarządu banku spółdzielczego powołuje i odwołuje 
   rada nadzorcza na wniosek prezesa zarządu banku spółdzielczego.
 3. Co najmniej dwóch członków zarządu, w tym prezes zarządu banku spółdzielczego,
   musi posiadać kwalifikacje i doświadczenie zawodowe dające 
   rękojmię prowadzenia działalności banku z zachowaniem bezpieczeństwa 
   wkładów i lokat w nim zgromadzonych oraz pozostawać z bankiem w stosunku
   pracy.
 
                                Art. 9.
 1. Rada nadzorcza banku spółdzielczego składa się z co najmniej pięciu osób 
   będących członkami banku.
 2. W radzie nadzorczej banku spółdzielczego udział pracowników będących 
   członkami banku nie może przekroczyć 1/5 jej składu.
 
                                Art. 10.
 1. W banku spółdzielczym działa, w charakterze organu opiniodawczego, 
   komitet kredytowy.
 2. Skład komitetu kredytowego oraz zasady jego działania określa rada nadzorcza
   banku spółdzielczego.
 
                                Art. 11.
Oświadczenie woli, w zakresie udzielanych przez bank spółdzielczy kredytów i 
pożyczek, wymaga, dla swojej ważności, podpisania przez dwóch członków zarządu
lub członka zarządu i pełnomocnika, działającego w zakresie umocowania.
                               Rozdział 3
                     Banki i zrzeszenia regionalne
                                    
                                Art. 12.
 1. Banki spółdzielcze, z zastrzeżeniem art. 1 ust. 3, tworzą banki regionalne i 
   są ich akcjonariuszami. Przystąpienie do banku regionalnego innego akcjonariusza
   wymaga zgody Prezesa Narodowego Banku Polskiego.
 2. Akcjonariuszowi banku regionalnego przysługuje na walnym zgromadzeniu 
   jeden głos bez względu na liczbę posiadanych akcji. Akcjonariusze nie będący
   bankami spółdzielczymi nie wykonują prawa głosu z posiadanych akcji
   na walnym zgromadzeniu.
 3. Banki spółdzielcze, będące akcjonariuszami banku regionalnego, są reprezentowane
   na walnym zgromadzeniu akcjonariuszy tego banku przez członka
   rady nadzorczej, nie będącego pracownikiem banku.
 4. Radę banku regionalnego wybiera walne zgromadzenie akcjonariuszy spośród
   osób reprezentujących akcjonariuszy banku.
 5. Prezesa zarządu banku regionalnego powołuje i odwołuje rada banku regionalnego,
   po zasięgnięciu opinii Prezesa Narodowego Banku Polskiego i 
   prezesa banku krajowego. Pozostałych członków zarządu powołuje i odwołuje
   rada banku regionalnego.
 
                                Art. 13.
 1. W celu koordynacji współpracy i zapewnienia wzajemnej pomocy w realizacji
   działalności statutowej, banki spółdzielcze zawierają umowę zrzeszenia
   z bankiem, który utworzyły, zgodnie z art. 12 ust. 1, i który za zgodą 
   Prezesa Narodowego Banku Polskiego pełni funkcję banku regionalnego.
 2. Siedziby banków regionalnych ustanawia się w: Bydgoszczy, Koszalinie, 
   Krakowie, Lublinie, Olsztynie, Poznaniu, Rzeszowie, Warszawie i Wrocławiu.
 3. Po zbyciu akcji banku krajowego przez Skarb Państwa, banki regionalne 
   mogą się łączyć, zmienić swoje siedziby i swój obszar terytorialny.
 4. Z zastrzeżeniem art. 31 ust. 1, w każdym z regionów działa jeden bank regionalny.
 5. Bank spółdzielczy może być zrzeszony tylko w tym banku regionalnym, 
   którego siedziba znajduje się w tym samym regionie, co siedziba banku 
   spółdzielczego.
 6. Przepis  ust. 5  nie  dotyczy  tych banków  spółdzielczych,  które  w  dniu 
   1 czerwca 1994 r. były i nadal pozostają w zrzeszeniu Gospodarczego 
   Banku Wielkopolskiego SA w Poznaniu, Banku Unii Gospodarczej SA w 
   Warszawie i Gospodarczego Banku Południowo-Zachodniego SA we 
   Wrocławiu i wyrażą wolę pozostania w tych strukturach.
 
                                Art. 14.
 1. Kompetencje koordynacyjne banku regionalnego, wobec zrzeszonych banków
   spółdzielczych, oraz zasady zarządzania środkami finansowymi - 
   określa niniejsza ustawa oraz umowa zrzeszenia.
 2. Prezes zarządu banku krajowego, w uzgodnieniu z prezesami zarządów 
   banków regionalnych, opracuje wzór umowy zrzeszenia regionalnego, który
   podlega zatwierdzeniu przez Prezesa Narodowego Banku Polskiego, w 
   porozumieniu z Ministrem Finansów. Prezes Narodowego Banku Polskiego,
   w porozumieniu z Ministrem Finansów, zatwierdzając wzór umowy, 
   określi, które z jej postanowień mają charakter obligatoryjny.
 
                                Art. 15.
 1. Bank regionalny wykonuje czynności bankowe, określone w ustawie - Prawo
   bankowe, w zakresie ustalonym w decyzji Prezesa Narodowego Banku 
   Polskiego.
 2. Bank regionalny oprócz czynności bankowych, o których mowa w ust. 1:
    1) reprezentuje zrzeszone banki spółdzielcze na zewnątrz w sprawach 
      wynikających z umowy zrzeszenia,
    2) prowadzi rachunki bieżące i rachunki rezerw obowiązkowych zrzeszonych
      banków spółdzielczych, przeprowadza rozliczenia międzybankowe
      oraz operacje finansowe na rzecz tych banków,
    3) udziela, zaciąga i obsługuje pożyczki pieniężne i kredyty w imieniu i 
      na rzecz banku krajowego,
    4) udostępnia zrzeszonym bankom spółdzielczym środki finansowe, niezbędne
      do zapewnienia ich płynności płatniczej,
    5) nalicza i odprowadza za pośrednictwem banku krajowego rezerwy 
      obowiązkowe zrzeszenia regionalnego,
    6) wypełnia obowiązki informacyjne, za zrzeszone banki spółdzielcze, 
      wobec banku krajowego i Narodowego Banku Polskiego,
    7) kontroluje zgodność działalności zrzeszonych banków spółdzielczych z 
      prawem, statutami i umową zrzeszenia,
    8) w uzasadnionych przypadkach, występuje do Prezesa Narodowego 
      Banku Polskiego o zastosowanie środków przewidzianych w art. 101 
      ustawy - Prawo bankowe,
    9) zapewnia organizację obsługi prawnej zrzeszonych banków spółdzielczych,
   10) wykonuje inne czynności przewidziane w umowie zrzeszenia.
 3. Bank regionalny może udzielać pożyczek i kredytów krótko, średnio i długoterminowych,
   gwarancji i poręczeń członkom banków spółdzielczych i 
   klientom wyłącznie po uzyskaniu pozytywnej opinii komitetu kredytowego 
   banku spółdzielczego. Bank regionalny może nie udzielić pożyczki, kredytu,
   gwarancji lub poręczenia mimo pozytywnej opinii komitetu kredytowego,
   jeżeli uzna, że ryzyko bankowe z nimi związane jest zbyt duże i może 
   narazić bank regionalny na straty.
 4. Bank regionalny wykonuje, w stosunku do zrzeszonych banków spółdzielczych,
   czynności nadzoru bankowego w zakresie upoważnienia udzielonego
   przez Prezesa Narodowego Banku Polskiego, w porozumieniu z prezesem
   zarządu banku krajowego.
 
                                Art. 16.
 1. Prezesi zarządów banków spółdzielczych zrzeszonych w banku regionalnym 
   wybierają spośród siebie radę zrzeszenia, o charakterze opiniodawczo-doradczym,
   której przewodniczy prezes zarządu banku regionalnego.
 2. Szczegółowy zakres kompetencji, tryb powoływania, odwoływania i funkcjonowania
   rady określa umowa zrzeszenia oraz statut banku regionalnego.
 
                                Art. 17.
 1. W banku regionalnym działa, w charakterze organu opiniodawczego, komitet
   kredytowy.
 2. Skład komitetu kredytowego oraz zasady jego działania określa rada banku
   regionalnego.
 
                               Rozdział 4
                   Bank krajowy i zrzeszenie krajowe
                                    
                                Art. 18.
 1. Akcjonariuszami banku krajowego są banki regionalne i Skarb Państwa 
   reprezentowany przez Ministra Finansów.
 2. Akcjonariuszami banku krajowego mogą zostać również międzynarodowe 
   organizacje finansowe oraz krajowe lub zagraniczne osoby prawne.
 3. Akcjonariuszowi banku krajowego przysługuje na walnym zgromadzeniu 
   jeden głos z każdej posiadanej akcji, z wyjątkiem akcjonariuszy, o których 
   mowa w ust. 2, którym nie przysługuje prawo głosu na walnym zgromadzeniu.
 
                                Art. 19.
 1. Banki regionalne zawierają umowę zrzeszenia z bankiem krajowym (zrzeszenie
   krajowe).
 2. Kompetencje koordynacyjne banku krajowego wobec zrzeszonych banków 
   regionalnych oraz zasady zarządzania środkami finansowymi określa niniejsza
   ustawa i umowa zrzeszenia.
 3. Prezes zarządu banku krajowego, po konsultacji z przedstawicielami organizacji
   zrzeszających banki spółdzielcze, opracuje projekt umowy zrzeszenia
   krajowego, który podlega zatwierdzeniu przez Prezesa Narodowego 
   Banku Polskiego w porozumieniu z Ministrem Finansów.
 
                                Art. 20.
 1. Prezesi zarządów banków regionalnych zrzeszonych w banku krajowym 
   tworzą radę zrzeszenia o charakterze opiniodawczo-doradczym, której 
   przewodniczy prezes zarządu banku krajowego.
 2. Zakres kompetencji i tryb działania rady określa umowa zrzeszenia oraz 
   statut banku krajowego.
 
                                Art. 21.
 1. Bank krajowy wykonuje swoje funkcje w interesie krajowej grupy banków 
   spółdzielczych, o której mowa w art. 27 ust. 1, w sposób nie konkurujący z 
   bankami regionalnymi.
 2. Bank krajowy może wykonywać czynności bankowe w zakresie przewidzianym
   w jego statucie.
 3. Szczegółowe zasady wykonywania zadań przez bank krajowy określa statut 
   banku i umowa zrzeszenia.
                                    
                                Art. 22.
 1. Bank krajowy, kierując się interesem zrzeszonych banków regionalnych, 
   prowadzi działalność na rzecz banków zrzeszonych oraz zapewnia jednolitość
   działania zrzeszeń regionalnych, a w szczególności:
    1) zapewnia stabilność struktury bankowej i płynność płatniczą zrzeszonym
      bankom regionalnym oraz zrzeszonym w nich bankom spółdzielczym
      na zasadach określonych w umowach zrzeszenia,
    2) prowadzi rachunki bieżące i rachunki rezerw obowiązkowych zrzeszonych
      banków regionalnych i przeprowadza rozliczenia międzybankowe 
      tych banków; rozliczenia międzybankowe mogą być przeprowadzane 
      przez banki regionalne według zasad określonych w umowie zrzeszenia
      z bankiem krajowym,
    3) w imieniu zrzeszenia krajowego dokonuje lokat i pozyskuje środki finansowe
      na rynkach pieniężnych krajowych i zagranicznych,
    4) otwiera placówki zagraniczne banku krajowego i dokonuje międzynarodowych
      operacji finansowych,
    5) rozwija działalność komercyjną zrzeszenia przez określanie preferowanych
      produktów bankowych, reklamę, marketing, analizy ekonomiczne,
    6) opracowuje dla zrzeszenia procedury bankowe, systemy informatyczne 
      i sieć telekomunikacyjną,
    7) kontroluje sytuację finansową zrzeszonych banków regionalnych,
    8) odprowadza rezerwy obowiązkowe, za zrzeszone banki regionalne, do 
      Narodowego Banku Polskiego,
    9) organizuje system szkoleń zawodowych kadry pracowniczej zatrudnionej
      w zrzeszonych bankach regionalnych oraz bankach spółdzielczych,
   10) reprezentuje zrzeszone banki wobec władz polskich i międzynarodowych
      instytucji finansowych,
   11) zaciąga kredyt refinansowy w Narodowym Banku Polskim na rzecz 
      banków zrzeszonych.
 2. Bank krajowy wykonuje funkcje nadzoru bankowego, w stosunku do banków
   regionalnych, w granicach upoważnienia udzielonego przez Prezesa 
   Narodowego Banku Polskiego.
 
                               Rozdział 5
                          Gospodarka finansowa
                                    
                                Art. 23.
 1. Banki spółdzielcze, z zastrzeżeniem ust. 3, posiadają fundusze własne 
   składające się z funduszy: udziałowego, zasobowego, rezerwowego oraz 
   innych funduszy określonych w statucie.
 2. Bank spółdzielczy sporządza sprawozdania finansowe (bilans oraz rachunek
   zysków i strat), zgodnie z zasadami określonymi przez Prezesa Narodowego
   Banku Polskiego.
 3. Kapitał banku regionalnego składa się z:
    1) kapitału akcyjnego, przy czym wysokość wpłat akcjonariuszy nie może 
      być niższa, w dniu wpisania banku do rejestru handlowego, niż 1\4 
      wymaganego kapitału własnego banku określonego ustawą - Prawo 
      bankowe z uwzględnieniem wkładów niepieniężnych wniesionych zgodnie
      z art. 30 ust. 6; termin wpłacenia pozostałej części kapitału akcyjnego
      określa statut,
    2) kapitału zapasowego tworzonego z zysku netto oraz innych źródeł wynikających
      z innych przepisów,
    3) kapitału rezerwowego.
 4. Bank regionalny sporządza zbiorcze (skonsolidowane) sprawozdanie finansowe,
   które obejmuje jednostkowe sprawozdania finansowe zrzeszonych w 
   nim banków spółdzielczych i sprawozdanie finansowe banku regionalnego.
 5. Zasady podziału zbiorczego wyniku finansowego banku regionalnego między
   banki spółdzielcze, określa uchwała walnego zgromadzenia uwzględniająca
   udział poszczególnych banków spółdzielczych w tworzeniu tego 
   wyniku.
 6. Szczegółowe zasady sporządzania zbiorczego (skonsolidowanego) sprawozdania
   finansowego zrzeszenia regionalnego określi, na wniosek prezesa 
   zarządu banku krajowego, Prezes Narodowego Banku Polskiego, w porozumieniu
   z Ministrem Finansów.
 
                                Art. 24.
 1. Bieżąca płynność płatnicza każdego uczestnika zrzeszenia regionalnego 
   jest gwarantowana przez wszystkich pozostałych jego uczestników.
 2. W okresie nie dłuższym niż do dnia 31 grudnia 1995 r. ryzyko wynikające z 
   tytułu wierzytelności i zobowiązań zaciąganych przez banki należące do 
   zrzeszenia regionalnego ponoszą indywidualnie jego wszyscy uczestnicy.
 3. Odpowiedzialność solidarną uczestnicy zrzeszenia ponoszą od dnia konsolidacji
   sprawozdań finansowych.
 4. Zarząd banku regionalnego może wystąpić  z wnioskiem do Prezesa Narodowego
   Banku Polskiego i Ministra Finansów o przedłużenie terminu, o 
   którym mowa w ust. 2.
 
                                Art. 25.
 1. Przewidziane przez ustawę - Prawo bankowe normy i granice, a w szczególności
   granice koncentracji kredytów i innych wierzytelności, normy 
   płynności, normy dotyczące pokrycia funduszami własnymi aktywów banku 
   oraz normy dopuszczalnego ryzyka w działalności banku ustalane są z 
   dniem konsolidacji, o której mowa w art. 24 ust. 3, łącznie dla wszystkich 
   banków zrzeszenia regionalnego na podstawie zbiorczych (skonsolidowanych)
   sprawozdań zrzeszenia.
 2. W okresie przewidzianym w art. 24 ust. 2 i 4 normy i granice, o których 
   mowa w ust. 1, obowiązują indywidualnie dla każdego z banków zrzeszenia
   regionalnego.
                                Art. 26.
 1. Bank regionalny jest podatnikiem podatku dochodowego od osób prawnych,
   należnego od dochodu stanowiącego sumę dochodów (strat) banku 
   regionalnego i banków spółdzielczych wchodzących w skład zrzeszenia regionalnego.
 2. Bank regionalny i banki spółdzielcze, o których mowa w ust. 1, ustalają 
   dochód (stratę) zgodnie z ustawą z dnia 15 lutego 1992 r. o podatku dochodowym
   od osób prawnych (Dz.U. z 1993 r. Nr 106, poz. 482, Nr 134, 
   poz. 646 i z 1994 r. Nr 1, poz. 2); przepis art. 28 tej ustawy stosuje się odpowiednio.
 3. Przepisy niniejszego artykułu mają zastosowanie do opodatkowania dochodów
   uzyskanych począwszy od dnia konsolidacji sprawozdań finansowych.
 
                                Art. 27.
 1. Bank krajowy, banki regionalne oraz zrzeszone w bankach regionalnych 
   banki spółdzielcze, stanowią krajową grupę banków spółdzielczych.
 2. Gospodarka finansowa krajowej grupy banków spółdzielczych odbywa się, 
   z zachowaniem następujących zasad:
    1) środki finansowe krótkoterminowe, zdeponowane w bankach spółdzielczych,
      bankach regionalnych i banku krajowym na okresy krótsze niż 
      dwa lata mogą być przeznaczane na kredyty i pożyczki krótkoterminowe
      o terminach zapadalności krótszych niż dwa lata, 
    2) środki finansowe zdeponowane w bankach spółdzielczych i bankach 
      regionalnych na okresy dłuższe niż dwa lata mogą być przeznaczane 
      na średnio - i długoterminowe pożyczki pieniężne lub kredyty o terminach
      zapadalności powyżej dwóch lat; środkami tymi z zastrzeżeniem
      pkt 4 lit. a), zarządza bank regionalny. Środki finansowe zdeponowane
      w bankach spółdzielczych i bankach regionalnych na terminy 
      zapadalności powyżej dwóch lat mogą być także przeznaczane na pożyczki
      krótkoterminowe,
    3) nadwyżki krótkoterminowych środków finansowych banki regionalne 
      lokują w banku krajowym,
    4) środki zrzeszenia krajowego, którymi zarządza bank krajowy składają 
      się z:
       a) trzech czwartych sumy środków finansowych zdeponowanych w 
         bankach regionalnych na okresy powyżej dwóch lat,
       b) nadwyżek krótkoterminowych środków finansowych banków regionalnych,
         obowiązkowo deponowanych w banku krajowym,
       c) środków finansowych pochodzących z pożyczek i kredytów udzielonych
         przez Skarb Państwa lub Narodowy Bank Polski oraz z 
         emisji obligacji gwarantowanych przez Skarb Państwa lub Narodowy
         Bank Polski,
       d) środków pochodzących z pożyczek i kredytów zaciągniętych na 
         rynku pieniężnym,
       e) środków finansowych pochodzących z innych operacji banku krajowego,
    5) środki, o których mowa w pkt 4, są wykorzystywane w celu udzielania 
      pożyczek i kredytów przez banki regionalne i bank krajowy,
    6) środki, o których mowa w pkt 4 lit a) i b), służą zabezpieczeniu płynności
      płatniczej zrzeszonych w banku krajowym banków regionalnych, 
      a nadwyżki po zabezpieczeniu płynności płatniczej zrzeszonych banków
      są lokowane przez bank krajowy w sposób zapewniający ich bezpieczeństwo
      i rentowność.
 3. Środki finansowe krajowej grupy banków spółdzielczych są rozliczane wewnątrz
   tej grupy po cenach międzybankowego rynku pieniężnego.
 4. Rada banku krajowego, po zasięgnięciu opinii rady zrzeszenia, określa 
   strategię rozwojową i warunki wykorzystywania środków, o których mowa 
   w ust. 2 pkt 4.
 
                                Art. 28.
 1. Osoby będące członkami zarządów lub rad nadzorczych banków spółdzielczych,
   zarządów lub rad banków regionalnych i banku krajowego, jak też 
   osoby zajmujące stanowiska kierownicze w tych bankach - nie mogą zajmować
   się interesami konkurencyjnymi.
 2. Osoby będące członkami zarządu, o których mowa w ust. 1, nie mogą 
   uczestniczyć w innych podmiotach gospodarczych jako właściciele, wspólnicy,
   członkowie organów bądź opłacani doradcy, jeśli podmioty te są 
   klientami banku.
 3. Przez osoby zajmujące stanowiska kierownicze rozumie się pracowników 
   podlegających bezpośrednio członkom zarządu, w szczególności osoby zajmujące
   stanowisko głównego księgowego, radcy prawnego i kierownika 
   oddziału.
 
                               Rozdział 6
                          Przepisy przejściowe
                                    
                                Art. 29.
 1. Bank Gospodarki Żywnościowej zostaje przekształcony, z mocy niniejszej 
   ustawy, w okresie 30 dni od dnia jej wejścia w życie, w bank w formie spółki
   akcyjnej, działający pod firmą "Bank Gospodarki Żywnościowej Spółka 
   Akcyjna" z siedzibą w Warszawie, zwany dalej w skrócie "BGŻ SA", której 
   akcjonariuszami są banki spółdzielcze i Skarb Państwa.
 2. BGŻ SA pełni funkcję banku krajowego.
 3. Fundusz udziałowy Banku Gospodarki Żywnościowej, pomniejszony o:
    1) udziały banków spółdzielczych, które w terminie 15 dni od dnia wejścia
      w życie ustawy nie wyrażą woli uczestniczenia w BGŻ SA w charakterze
      akcjonariuszy,
    2) udziały banków spółdzielczych, które po dniu 19 grudnia 1991 r. wystąpiły
      z państwowo-spółdzielczego Banku Gospodarki Żywnościowej, 
      zostały zeń wykluczone lub wykreślone z rejestru członków
    - staje się kapitałem akcyjnym BGŻ SA
 4. Udziały banków spółdzielczych, które nie wyraziły woli uczestniczenia w 
   spółce BGŻ SA oraz udziały banków spółdzielczych, które po dniu 19 
   grudnia 1991 r. wystąpiły z Banku Gospodarki Żywnościowej, zostały zeń 
   wykluczone lub wykreślone z rejestru członków - podlegają zwrotowi w 
   terminie do dnia 30 listopada 1994 r. Wobec tych udziałów nie stosuje się 
   ograniczeń wynikających z art. 5 ust. 1 ustawy z dnia 30 sierpnia 1991 r. o 
   waloryzacji udziałów członkowskich w spółdzielniach i zmianie niektórych 
   ustaw (Dz.U. z 1991 r. Nr 83, poz. 373, z 1992 r. Nr 18, poz. 74 i Nr 80, 
   poz. 406).
 5. Udziały w państwowo-spółdzielczym Banku Gospodarki Żywnościowej będące
   własnością banków spółdzielczych i Skarbu Państwa w dniu przekształcenia
   zostają, z mocy niniejszej ustawy, zamienione na akcje banków 
   spółdzielczych i Skarbu Państwa w BGŻ SA w taki sposób, że dotychczasowi
   posiadacze udziałów o określonej wartości nominalnej, stanowiących 
   określony ułamek funduszu udziałowego banku państwowo-spółdzielczego, 
   stają się posiadaczami akcji o takiej samej wartości nominalnej i stanowiących
   taki sam ułamek kapitału akcyjnego. Liczbę i wartość nominalną akcji
   BGŻ SA, stanowiących własność poszczególnych banków spółdzielczych 
   i Skarbu Państwa, określa statut spółki.
 6. Z dniem przekształcenia fundusz zasobowy Banku Gospodarki Żywnościowej
   staje się kapitałem zapasowym BGŻ SA Pozostałe fundusze Banku 
   Gospodarki Żywnościowej stają się kapitałami BGŻ SA, stosownie do postanowień
   jego statutu.
 7. BGŻ SA przejmuje obowiązki w zakresie administrowania scentralizowanymi
   funduszami banków spółdzielczych w państwowo-spółdzielczym Banku
   Gospodarki Żywnościowej do czasu podjęcia decyzji o zagospodarowaniu
   tych funduszy przez ich właścicieli.
 8. Bilans zamknięcia państwowo-spółdzielczego Banku Gospodarki Żywnościowej
   staje się bilansem otwarcia BGŻ SA.
 9. Minister Finansów, po uzgodnieniu z Prezesem Narodowego Banku Polskiego,
   powoła pierwszy zarząd i pierwszą radę banku BGŻ SA oraz nada 
   statut temu bankowi. Minister Finansów wykonuje wszelkie uprawnienia 
   walnego zgromadzenia przez 6 miesięcy od dnia wpisu spółki do rejestru 
   handlowego.
10. W skład pierwszej rady banku Minister Finansów powoła czterech przedstawicieli
   banków regionalnych wybranych przez przewodniczących rad 
   banków regionalnych zrzeszonych w BGŻ SA. W przypadku niedokonania 
   wyboru przedstawicieli banków regionalnych, rada banku działa w składzie 
   powołanym przez Ministra Finansów.
11. W zakresie nie uregulowanym niniejszą ustawą do przekształcenia Banku 
   Gospodarki Żywnościowej mają zastosowanie przepisy ustawy - Prawo 
   bankowe,
12. Zarząd banku, powołany w trybie określonym w ust. 9, dokona rejestracji 
   spółki we właściwym sądzie rejestrowym.
13. Do czasu przekształcenia, Bank Gospodarki Żywnościowej działa na podstawie
   dotychczasowych przepisów, a do dnia powołania rady banku i zarządu
   BGŻ SA, uprawnienia swoje wykonuje dotychczasowy zarząd oraz 
   Rada Krajowa Banku Gospodarki Żywnościowej.
                                    
                                Art. 30.
 1. Banki spółdzielcze, z zastrzeżeniem art. 13 ust. 6, nie później niż w terminie
   5 miesięcy od dnia wejścia w życie ustawy, utworzą banki regionalne w 
   formie spółek akcyjnych.
 2. Granice regionów określą grupy założycielskie nowo powstających banków 
   regionalnych oraz rady istniejących banków regionalnych, w porozumieniu 
   z Prezesem Narodowego Banku Polskiego i Ministrem Finansów.
 3. Jeżeli, w terminie do dnia 31 października 1994 r., nie zostaną ustalone 
   granice regionów, o których mowa w ust. 2, granice te określi Prezes Narodowego
   Banku Polskiego, w porozumieniu z Ministrem Finansów, do 
   dnia 30 listopada 1994 r.
 4. Prezes Zarządu BGŻ SA powoła pełnomocników, których zadaniem będzie
   pomoc w organizacji banków regionalnych.
 5. Prezes zarządu banku regionalnego, powołany w trybie art. 12 ust. 5, dokona
   rejestracji spółki we właściwym sądzie rejestrowym.
 6. Przy tworzeniu banków regionalnych wykorzystana będzie część majątku 
   BGŻ SA wniesiona w formie wkładów niepieniężnych.
 7. Prezes Narodowego Banku Polskiego, w porozumieniu z Ministrem Finansów,
   na wniosek Prezesa Zarządu BGŻ SA, nada pierwsze statuty nowo 
   utworzonym bankom regionalnym.
 
                                Art. 31.
 1. Gospodarczy Bank Wielkopolski SA w Poznaniu, Bank Unii Gospodarczej 
   SA w Warszawie oraz Gospodarczy Bank Południowo-Zachodni SA we 
   Wrocławiu mogą zrzeszyć się w banku krajowym nie później niż do dnia 
   31 października 1994 r., stając się bankami regionalnymi zrzeszającymi 
   banki spółdzielcze, w rozumieniu przepisów niniejszej ustawy.
 2. Banki, o których mowa w ust. 1, w przypadku przystąpienia do zrzeszenia 
   krajowego dostosują swoje statuty i zasady działalności do przepisów niniejszej
   ustawy, nie później niż w terminie do dnia 31 grudnia 1994 r., zaś 
   skład akcjonariuszy do dnia 31 grudnia 1995 r.
 
                                Art. 32.
 1. Banki spółdzielcze, istniejące w dniu wejścia w życie ustawy, zawrą do dnia 
   31 grudnia 1994 r. umowy zrzeszenia z właściwymi miejscowo bankami regionalnymi.
 2. Banki spółdzielcze, o których mowa w ust. 1, w terminie do dnia 31 grudnia
   1994 r. dostosują swoje statuty do wymogów określonych przepisami 
   niniejszej ustawy.
 3. Banki regionalne zawrą do dnia 31 grudnia 1994 r. umowę zrzeszenia z 
   bankiem krajowym.
 
                                Art. 33.
Rada Ministrów określi, w drodze rozporządzenia, warunki przekazania przez 
BGŻ SA majątku bankom regionalnym.
                                Art. 34.
 1. Konsolidacja sprawozdań finansowych banków spółdzielczych i banków regionalnych,
   o której mowa w art. 23, nastąpi nie później niż do dnia 31 
   grudnia 1995 r. Zbiorcze (skonsolidowane) sprawozdanie finansowe sporządzane
   jest na podstawie sprawozdań finansowych banków spółdzielczych
   i banków regionalnych.
 2. Na wniosek banku regionalnego, Prezes Narodowego Banku Polskiego - w 
   porozumieniu z Ministrem Finansów - może wyrazić zgodę na przesunięcie
   terminu, o którym mowa w ust. 1.
 3. Zobowiązania pozabilansowe zrzeszonych banków spółdzielczych, w szczególności
   udzielone poręczenia i gwarancje, przechodzą - z mocy prawa - 
   na banki regionalne z dniem konsolidacji.
 4. Zobowiązania pozabilansowe, nie ujawnione w ewidencji banku, wygasają 
   - z mocy prawa - w przypadku niezgłoszenia ich bankom spółdzielczym 
   przez beneficjentów, w terminie trzech miesięcy od dnia wejścia w życie 
   niniejszej ustawy.
 
                                Art. 35.
 1. Banki spółdzielcze tworzą związek rewizyjny.
 2. Przynależność banków spółdzielczych do związku rewizyjnego jest obowiązkowa.
 
                                Art. 36.
Akcje BGŻ SA stanowiące, zgodnie z art. 29 ust. 5 niniejszej ustawy, własność 
banków spółdzielczych stają się - z mocy prawa - akcjami banków regionalnych,
z dniem ich wpisania do rejestru handlowego, w zamian za przydzielone 
bankom spółdzielczym akcje tych banków regionalnych.
                                Art. 37.
 1. Z zastrzeżeniem ust. 2, akcje BGŻ SA, stanowiące własność Skarbu Państwa,
   zostają postawione do zbycia przez organ reprezentujący Skarb Państwa,
   w terminie nie dłuższym niż pięć lat od dnia wejścia w życie niniejszej 
   ustawy, tym zrzeszonym w BGŻ SA bankom regionalnym, które zwiększą 
   swoje fundusze własne w odpowiedniej proporcji do rozmiaru tego zwiększenia.
 2. Postawienie do zbycia akcji, o których mowa w ust. 1, nastąpi pod warunkiem
   osiągnięcia przez BGŻ SA 8%, zaś przez bank regionalny 6% pokrycia
   funduszami własnymi aktywów banku ważonych ryzykiem, zgodnie z 
   normą ustaloną przez Prezesa Narodowego Banku Polskiego, na podstawie
   art. 100 ust. 5 pkt 1 ustawy - Prawo bankowe.
 
                                Art. 38.
 1. BGŻ SA i banki regionalne utworzą do dnia 31 grudnia 1995 r. wspólny 
   fundusz gwarancyjny w celu udzielania zwrotnej pomocy finansowej zrzeszonym
   bankom spółdzielczym i bankom regionalnym.
 2. Fundusz gwarancyjny tworzony jest z corocznych wpłat banków regionalnych
   i BGŻ SA w wysokości nie przekraczającej 5% podstawy opodatkowania
   podatkiem dochodowym. Wpłaty te pomniejszają podstawę opodatkowania
   podatkiem dochodowym.
 
                                Art. 39.
 1. W terminie miesiąca od zarejestrowania BGŻ SA, Minister Finansów 
   przekaże - w imieniu Skarbu Państwa - BGŻ SA obligacje restrukturyzacyjne,
   zgodnie z przepisami ustawy budżetowej na rok 1994 z dnia 25 marca
   1994 r. (Dz.U. Nr 52, poz. 209), z przeznaczeniem na zwiększenie funduszy
   własnych i rezerw.
 2. Część obligacji restrukturyzacyjnych przekazanych przez Ministra Finansów
   do BGŻ SA, na podstawie art. 5 ustawy budżetowej na rok 1994, 
   zgodnie z zasadami określonymi w rozdziale 5 ustawy z dnia 3 lutego 1993 
   r. o restrukturyzacji finansowej przedsiębiorstw oraz banków i o zmianie 
   niektórych ustaw (Dz.U. Nr 18, poz. 82), zostanie przekazana przez BGŻ 
   SA zrzeszonym bankom regionalnym na restrukturyzację wierzytelności 
   zrzeszonych w nich banków spółdzielczych, w trybie i zakresie określonym 
   przez Ministra Finansów. Minister Finansów, na wniosek Prezesa Zarządu 
   BGŻ SA, określi, w drodze rozporządzenia, proporcje podziału tych środków.
 3. Do banków, o których mowa w ust. 2, stosuje się odpowiednio przepisy 
   ustawy o restrukturyzacji finansowej przedsiębiorstw i banków, z tym że 
   wobec banków regionalnych powstałych na bazie majątku BGŻ SA nie ma 
   zastosowania przepis art. 52 ust. 2 pkt 1 ustawy.
 4. Na cele restrukturyzacji banków spółdzielczych i regionalnych, o których 
   mowa w art. 12 ust. 1, przekazana będzie część środków, w ramach kwot 
   przewidzianych w założeniach polityki pieniężnej na rok 1994, na sanowanie
   banków.
 5. Na cele, o których mowa w ust. 4, mogą być wykorzystane środki zewnętrzne,
   w tym przewidziane w porozumieniach międzynarodowych.
 6. BGŻ SA i banki regionalne utworzą do dnia 31 grudnia1995 r. fundusz hipoteczny
   w celu dostarczenia zrzeszonym bankom długoterminowych środków
   finansowych pod posiadane zabezpieczenia hipoteczne do wysokości 
   60% wartości hipotek. Źródła finansowania tego Funduszu określi Prezes 
   Narodowego Banku Polskiego, w porozumieniu z Ministrem Finansów.
 7. Funduszami gwarancyjnym i hipotecznym administruje BGŻ SA. Szczegółowe
   zasady tworzenia tych funduszy oraz warunki korzystania z ich środków
   określi umowa zrzeszenia banków regionalnych z BGŻ SA.
 8. Nie później niż po upływie roku od dnia wejścia w życie ustawy banki spółdzielcze,
   banki regionalne oraz BGŻ SA uzgodnią oraz zaczną stosować 
   jednolitą nazwę i znak firmowy.
 9. Banki spółdzielcze zrzeszone w bankach regionalnych, które dostosują 
   swoje statuty i działalność do wymogów określonych przepisami niniejszej 
   ustawy, przekazują w 1995 r. co najmniej 75% dochodu przed opodatkowaniem
   na zwiększenie funduszy zasobowych.
 
                               Rozdział 7
                   Zmiany w przepisach obowiązujących
                                    
                                Art. 40.
W ustawie z dnia 31 stycznia 1989 r. - Prawo bankowe (Dz.U. z 1992 r. Nr 72, 
poz. 359, z 1993 r. Nr 6, poz. 29, Nr 28, poz. 127 i Nr 134, poz. 646) wprowadza
się następujące zmiany:
 1) w art. 35:
    a) ust. 5 otrzymuje brzmienie:
       "5. Fundusze własne banków, o których mowa w ust. 1-3, stanowią:
          1) w banku państwowym - fundusz statutowy, fundusz rezerwowy
             i fundusz zapasowy,
          2) w banku w formie spółki akcyjnej - kapitał akcyjny oraz wszelkiego
             rodzaju fundusze zapasowe i rezerwowe, z zastrzeżeniem
             pkt 3,
          3) w banku regionalnym zrzeszającym banki spółdzielcze na 
             podstawie przepisów ustawy z dnia 24 czerwca 1994 r. o restrukturyzacji
             banków spółdzielczych i Banku Gospodarki 
             Żywnościowej oraz o zmianie niektórych ustaw (Dz.U. Nr    
             , poz.   ) - kapitał akcyjny, kapitał zapasowy i kapitał rezerwowy,
             ustalone zgodnie z art. 23 ust. 3 i art. 30 ust. 6 tej 
             ustawy,
          4) w bankach spółdzielczych nie zrzeszonych i zrzeszonych obligatoryjnie,
             o których mowa w art. 1 ust. 3 i art. 3 ustawy 
             określonej w pkt 3, fundusz udziałowy, fundusz zasobowy, 
             fundusz rezerwowy,
          5) inne fundusze zaliczone przez Prezesa Narodowego Banku 
             Polskiego do funduszy własnych.",
    b) w ust. 6 dodaje się pkt 4 w brzmieniu:
          "4) zaliczy określoną część dodatkowej kwoty odpowiedzialności 
             członków, nie mniej niż 50 %, o której mowa w art. 7 ust. 2 
             ustawy o restrukturyzacji banków spółdzielczych i Banku 
             Gospodarki Żywnościowej oraz o zmianie niektórych ustaw, 
             na poczet kapitału własnego banków spółdzielczych. Tryb i 
             warunki zaliczenia określi Prezes Narodowego Banku Polskiego.";
 2) w art. 49:
    a) dodaje się pkt 2 w brzmieniu:
       "2) z tytułu wkładów oszczędnościowych gromadzonych w banku krajowym
          i bankach regionalnych zrzeszających banki spółdzielcze, 
          na podstawie przepisów ustawy o restrukturyzacji banków spółdzielczych
          i Banku Gospodarki Żywnościowej oraz o zmianie 
          niektórych ustaw, oraz banków spółdzielczych powstałych po 
          dniu 10 lutego 1989 r. zrzeszonych na warunkach określonych w 
          tej ustawie,",
    b) dotychczasowy pkt 2 oznacza się jako pkt 3;
 3) art. 86{7} otrzymuje brzmienie:
"Art. 86{7}. Za czynności notarialne związane z przekształceniem banku
             państwowego, banku państwowo-spółdzielczego oraz utworzeniem
banku regionalnego zrzeszającego banki spółdzielcze
             w trybie ustawy o restrukturyzacji banków spółdzielczych
             i Banku Gospodarki Żywnościowej oraz o zmianie niektórych
             ustaw, biuro notarialne pobiera stałą opłatę notarialną
             określoną przez Ministra Sprawiedliwości, w drodze rozporządzenia.";

 4) skreśla się art. 116{1}.
 
                                Art. 41.
W ustawie z dnia 31 stycznia 1989 r. o Narodowym Banku Polskim (Dz.U. z 
1992 r. Nr 72, poz. 360 i z 1993 r. Nr 6, poz. 29) wprowadza się następujące 
zmiany:
 1) w art. 30 ust. 4 otrzymuje brzmienie:
   "4. Prezes Narodowego Banku Polskiego może zwolnić bank z obowiązku 
      odprowadzania rezerwy obowiązkowej w okresie realizacji programu 
      postępowania uzdrawiającego.";
 2) w art. 31 w ust. 2 pkt 2 otrzymuje brzmienie:
    "2) ustala zasady, tryb odprowadzania i wykorzystywania rezerw obowiązkowych
       oraz określa rodzaje rachunków bankowych, których nie dotyczy
       obowiązek odprowadzania rezerw, a ponadto może określić 
       wysokość zapasu gotówki, którego utrzymywanie w kasach bankowych
       będzie uważane za równoznaczne z odprowadzeniem na rachunek
       rezerw.";
 3) w art. 47 w ust. 4 w pkt 2 kropkę na końcu zastępuje się przecinkiem i 
   dodaje pkt 3 w brzmieniu:
    "3) zlecić bankowi krajowemu i bankom regionalnym wykonywanie określonych
       czynności w zakresie nadzoru nad działalnością banków, o 
       których mowa w ustawie z dnia 24 czerwca 1994 r. o restrukturyzacji 
       banków spółdzielczych i Banku Gospodarki Żywnościowej oraz o 
       zmianie niektórych ustaw (Dz.U. Nr    , poz.   ).".
    
                                Art. 42.
W ustawie z dnia 29 września 1990 r. o zmianie ustawy o gospodarce gruntami 
i wywłaszczaniu nieruchomości (Dz.U. Nr 79, poz. 464, z 1991 r. Nr 83, poz. 
373, z 1992 r. Nr 91, poz. 455 i z 1994 r. Nr 51, poz. 201) po art. 2e dodaje się 
art. 2f w brzmieniu:
   "Art. 2f. Przepisy art. 2 ust. 1-3, 6 i 9 oraz art. 2b i 2d niniejszej
ustawy, stosuje się odpowiednio do Banku Gospodarki
             Żywnościowej.".
                                Art. 43.
W ustawie z dnia 29 grudnia 1993 r. o utworzeniu Agencji Restrukturyzacji i 
Modernizacji Rolnictwa (Dz.U. z 1994 r. Nr 1, poz. 2) w art. 3 w ust. 2 dodaje 
się pkt 4 w brzmieniu:
    "4) wykup obligacji banków regionalnych, o których mowa w ustawie z 
       dnia 24 czerwca 1994 r. o restrukturyzacji banków spółdzielczych i 
       Banku Gospodarki Żywnościowej oraz o zmianie niektórych ustaw 
       (Dz.U. Nr   , poz.   ), emitowanych celem restrukturyzacji należności 
       kredytowych zrzeszonych w nich banków spółdzielczych.".
    
                               Rozdział 8
                            Przepisy końcowe
                                    
                                Art. 44.
Minister Finansów, w porozumieniu z Prezesem Narodowego Banku Polskiego,
przedstawia Sejmowi, w okresach półrocznych, sprawozdanie z realizacji 
ustawy.
                                    
                                Art. 45.
Ustawa wchodzi w życie po upływie 30 dni od dnia ogłoszenia, z wyjątkiem 
art. 28, który wchodzi w życie po upływie 3 miesięcy od dnia wejścia w życie 
ustawy.
