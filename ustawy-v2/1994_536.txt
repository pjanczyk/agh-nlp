



                                    
Dz.U. z 1994 r. Nr 111, poz. 536
                                USTAWA
                       z dnia 2 września 1994 r.
                                    
                  o zmianie ustawy - Prawo przewozowe
                                    
                                    
                                Art. 1.
W ustawie z dnia 15 listopada 1984 r. - Prawo przewozowe (Dz.U. Nr 53, 
poz. 272 i z 1991 r. Nr 107, poz. 462) wprowadza się następujące zmiany:
 1) w art. 1 ust. 1 otrzymuje brzmienie:
      "1. Ustawa reguluje przewóz osób i rzeczy, wykonywany odpłatnie na 
         podstawie umowy, przez uprawnionych do tego przewoźników, z 
         wyjątkiem przewozu morskiego i konnego.";
 2) art. 2-4 otrzymują brzmienie:
    "Art. 2. 1. Przewoźnik jest obowiązany podać do publicznej wiadomości
                - w sposób zwyczajowo przyjęty - zakres swojego działania,
                a w szczególności adresy punktów odprawy i sposób
                zawierania umowy przewozu.
              2. Przewoźnik osób w regularnej komunikacji publicznej 
                jest obowiązany w szczególności podać do wiadomości 
                publicznej rozkład jazdy środków transportowych.
     Art. 3. 1. W zakresie podanym do wiadomości publicznej przewoźnik
                jest obowiązany do przewozu osób i rzeczy.
              2. Przewoźnik jest obowiązany użyć środków transportowych
                odpowiednich do danego przewozu.
     Art. 4. Przewoźnik może wydawać regulaminy określające warunki
             obsługi podróżnych, odprawy oraz przewozu osób i rzeczy.";
 3) art. 8 i 9 otrzymują brzmienie:
    "Art. 8. 1. Obowiązek przewozu może być ograniczony przez:
                 1) Ministra Transportu i Gospodarki Morskiej, a w 
                   odniesieniu do lokalnego transportu zbiorowego 
                   przez wojewodę - ze względu na potrzeby obronności
                   lub bezpieczeństwa państwa bądź w wypadku 
                   klęski żywiołowej,
                 2) przewoźnika - w razie klęski żywiołowej, przerwy w 
                   eksploatacji, szczególnych trudności spowodowanych 
                   przez klienta, z przyczyn ekonomicznych, których 
                   przewoźnik nie mógł wcześniej przewidzieć, jak również
                   z uwagi na bezpieczeństwo ruchu - za zgodą i 
                   na warunkach ustalonych przez:
                    a) Ministra Transportu i Gospodarki Morskiej 
                      (wojewodę) - w odniesieniu do przewoźników, 
                      dla których jest organem założycielskim,
                    b) zarząd gminy - w odniesieniu do  lokalnego  
                      transportu zbiorowego.
                    Zgoda nie jest wymagana, jeżeli ograniczenie obowiązku
                     przewozu następuje na okres nie dłuższy 
                    niż 7 dni.
              2. Ograniczenia mogą polegać na całkowitym lub częściowym
                zawieszeniu przewozu, wyłączeniu z przewozu 
                określonych kategorii przesyłek, relacji przewozowych 
                lub punktów odprawy, zawieszeniu przewozu we wskazanych
                dniach albo uzależnieniu przewozu od spełnienia 
                określonych warunków.
              3. Ograniczenia przewozu podaje się do wiadomości publicznej
                w sposób zwyczajowo przyjęty.
     Art. 9. 1. Minister Transportu i Gospodarki Morskiej może nałożyć 
                na przewoźnika obowiązek wykonania zadania dotyczącego
                przewozu, jeżeli jest to niezbędne ze względu na potrzeby
                obronności lub bezpieczeństwa państwa bądź w wypadku
                klęski żywiołowej.
              2. W wypadkach określonych w ust. 1 Minister Transportu 
                i Gospodarki Morskiej zapewnia przewoźnikowi środki 
                finansowe z budżetu państwa niezbędne do wykonania 
                nałożonego zadania lub wskazuje podmiot, który na 
                podstawie umowy z przewoźnikiem zapewni środki finansowe
                na wykonanie tego zadania.";
 4) skreśla się art. 10;
 5) art. 11 otrzymuje brzmienie:
   "Art. 11. 1. Przewoźnik jest obowiązany podać do publicznej wiadomości,
                w sposób zwyczajowo przyjęty, ustalone lub stosowane przez
                niego taryfy lub cenniki.
              2. Przewoźnik zapewnia zainteresowanym bezpłatny wgląd 
                do obowiązujących go przepisów przewozowych.";
 6) w art. 12 ust. 2 otrzymuje brzmienie:
      "2. Minister Transportu i Gospodarki Morskiej, w drodze zarządzenia, 
         określa zasady:
          1) przewozu kolejami linowymi, linowo-terenowymi oraz na liniach
            pozostających w budowie,
          2) przewozu koleją na bocznice i z bocznic,
          3) przewozu koleją do i z morskich portów handlowych,
          4) przewozu w wagonach nie należących do przewoźnika kolejowego
            i włączania ich do taboru kolejowego.";
 7) art. 13 otrzymuje brzmienie:
   "Art. 13. Przewoźnicy osób w regularnej komunikacji publicznej,
             przy ustalaniu rozkładów jazdy, są obowiązani do wzajemnego
             uzgadniania połączeń.";
 8) w art. 14:
    a) dotychczasowa treść otrzymuje oznaczenie ust. 1,
    b) dodaje się ust. 2 w brzmieniu:
      "2. Przewoźnik powinien podejmować działania ułatwiające korzystanie
         ze środków transportowych, punktów odprawy, przystanków i 
         peronów osobom niepełnosprawnym, w tym również poruszającym 
         się na wózkach inwalidzkich.";
 9) w art. 15 dodaje się ust. 4 w brzmieniu:
      "4. Minister Transportu i Gospodarki Morskiej, w porozumieniu z Ministrem
         Spraw Wewnętrznych, w drodze rozporządzenia, może 
         określać przepisy porządkowe związane z przewozem osób i bagażu
         poszczególnymi rodzajami środków transportu publicznego.";
10) w art. 16 ust. 1 otrzymuje brzmienie:
      "1. Umowę przewozu zawiera się przez nabycie biletu na przejazd lub 
         spełnienie innych określonych przez przewoźnika warunków dostępu
         do środka transportowego, a w razie ich nieustalenia - 
         przez samo zajęcie miejsca w środku transportowym.";
11) w art. 17 dodaje się ust. 5 w brzmieniu:
      "5. Przepisy ust. 1-4 nie dotyczą komunikacji komunalnej.";
12) w art. 18 ust. 2 i 3 otrzymują brzmienie:
      "2. W razie przerwy w ruchu lub utraty połączenia przewidzianego w 
         rozkładzie jazdy, podróżnemu przysługuje zwrot należności za cały 
         przerwany przejazd, a ponadto może on bezpłatnie powrócić do 
         miejsca wyjazdu, chyba że przewoźnik nie ma możliwości zorganizowania
         takiego przewozu.
       3. Przepisu ust. 2 nie stosuje się do przejazdów odbywanych na podstawie
         biletów uprawniających do przejazdów wielokrotnych oraz 
         w zbiorowej komunikacji komunalnej.";
13) w art. 19 skreśla się ust. 2 i 3 oraz oznaczenie ust. 1;
14) skreśla się art. 20;
15) w art. 21 wyrazy "W komunikacji zamkniętej" zastępuje się wyrazami "W 
   grupowym przewozie osób";
16) art. 22 otrzymuje brzmienie:
   "Art. 22. Do grupowego przewozu osób stosuje się odpowiednio przepisy
             art. 17 i 18.";
17) w art. 28 skreśla się ust. 4;
18) art. 32 otrzymuje brzmienie:
   "Art. 32. Do przesyłek bagażowych nadawanych przez organizatora
             przewozu grupowego stosuje się odpowiednio przepisy
             art. 23-28, z wyjątkiem przepisu art. 25 ust. 2.";
19) dodaje się art. 33a w brzmieniu:
  "Art. 33a. 1. Przewoźnik lub osoba przez niego upoważniona może
                dokonywać kontroli dokumentów przewozu osób lub bagażu.
              2. W razie stwierdzenia braku odpowiedniego dokumentu 
                przewozu bądź dokumentu uprawniającego do przejazdu 
                bezpłatnego lub ulgowego, przewoźnik może pobrać 
                właściwą należność i opłatę dodatkową. W razie nieuiszczenia
                należności przewoźnik lub osoba przez niego 
                upoważniona ma prawo żądać okazania dokumentu 
                umożliwiającego stwierdzenie tożsamości w celu dochodzenia
                roszczenia.";
20) w art. 34 ust. 1 otrzymuje brzmienie:
      "1. Minister Transportu i Gospodarki Morskiej, w drodze rozporządzenia,
         określa:
          1) treść, sposób i terminy ogłaszania rozkładów jazdy oraz tryb 
            ich uzgadniania i koordynacji w tym zakresie,
          2) warunki przewozu rzeczy zabieranych przez podróżnych do 
            środków transportowych, warunki zmiany umowy przewozu 
            przez podróżnych,
          3) sposób obliczania zwracanych należności, tryb dokonywania 
            zwrotów oraz wysokość odstępnego,
          4) rzeczy przewożone na warunkach szczególnych,
          5) terminy odbioru przesyłek bagażowych oraz tryb postępowania
            przy odbiorze przesyłki bez kwitu bagażowego,
          6) sposób ustalenia opłat dodatkowych w razie niedopełnienia 
            obowiązku zapłaty należności przewozowych z tytułu przewozu
            osób, naruszenia przepisów o zabieraniu ze sobą do środka 
            transportowego zwierząt i rzeczy oraz spowodowania zatrzymania
            lub zmiany trasy środka transportowego bez uzasadnionej
            przyczyny.";
21) art. 35 otrzymuje brzmienie:
   "Art. 35. 1. Przesyłkę towarową stanowią rzeczy przyjęte do przewozu
                na podstawie jednego listu przewozowego lub innego dokumentu
                przewozowego, zwanego dalej także "listem przewozowym".
              2. Rodzaje przesyłek w zależności od masy lub objętości 
                oraz ze względu na termin przewozu określa taryfa lub 
                cennik.";
22) skreśla się art. 37;
23) w art. 38 ust. 1 otrzymuje brzmienie:
      "1. Nadawca składa przewoźnikowi na przesyłkę towarową list przewozowy,
         a jeżeli przy danym rodzaju przewozu jest to powszechnie
         przyjęte, w inny sposób dostarcza informacji niezbędnych do 
         prawidłowego wykonania przewozu.";
24) skreśla się art. 45;
25) w art. 47:
    a) skreśla się ust. 1,
    b) ust. 3 otrzymuje brzmienie:
      "3. Dowodem zawarcia umowy przewozu jest potwierdzony przez 
         przewoźnika list przewozowy, którym może być także przekaz 
         elektroniczny, wydruk komputerowy lub inny dokument zawierający
         dane określone w art. 38. Jeden egzemplarz dokumentu otrzymuje
         nadawca.",
    c) skreśla się ust. 4;
26) w art. 49 skreśla się ust. 8;
27) w art. 50 skreśla się ust. 3;
28) w art. 53 ust. 3 otrzymuje brzmienie:
      "3. Nadawca lub odbiorca rozporządzają przesyłką po przedstawieniu 
         otrzymanego egzemplarza listu przewozowego, składając odpowiednie
         oświadczenie pisemne.";
29) w art. 56 ust. 2 otrzymuje brzmienie:
      "2. Minister Transportu i Gospodarki Morskiej, w drodze rozporządzenia,
         może określać:
          1) przesyłki wymagające dozorowania przez klienta w czasie 
            przewozu oraz szczególne warunki takiego przewozu,
          2) warunki przewozu wykonywanego przez przewoźnika lub operatora
            przewoźników posługującego się podwykonawcami,
          3) warunki przewozu rzeczy, które ze względu na kształt, rozmiary
            lub masę albo drogę przewozu mogą powodować trudności
            transportowe.";
30) w art. 58 ust. 6 otrzymuje brzmienie:
      "6. Sposób likwidacji i wartość przesyłki ustala komisja powołana 
         przez przewoźnika. Jeżeli nie ustalono ceny bądź gdy przesyłka 
         zawiera rzeczy niepełnowartościowe, komisja ustala wartość likwidowanej
         przesyłki w sposób szacunkowy, w razie potrzeby przy 
         udziale rzeczoznawcy.";
31) skreśla się rozdział 5;
32) art. 66 otrzymuje brzmienie:
   "Art. 66. 1. Przewoźnik nie odpowiada za ubytek przesyłki, której
                masy i liczby sztuk nie sprawdził przy nadaniu, jeżeli
                dostarczy ją bez śladu naruszenia, a w razie przewozu
                w zamkniętym środku transportowym - również z nie
                naruszonymi plombami nadawcy, chyba że osoba uprawniona
                udowodni, że szkoda powstała w czasie od przyjęcia
                przesyłki do przewozu aż do jej wydania.
              2. Jeżeli przesyłka nadeszła do miejsca przeznaczenia w 
                pojemniku transportowym, nie naruszonym, zamkniętym 
                przez nadawcę i z nie naruszonymi, założonymi przez 
                niego plombami, domniemywa się, że szkoda nie nastąpiła
                w czasie przewozu.";
33) w art. 75 ust. 1 otrzymuje brzmienie:
      "1. Dochodzenie roszczeń w postępowaniu sądowym na podstawie 
         ustawy lub przepisów wydanych w jej wykonaniu przysługuje 
         uprawnionemu po bezskutecznym wyczerpaniu drogi reklamacji, 
         przewoźnikowi zaś - po bezskutecznym wezwaniu zobowiązanego 
         do zapłaty. ";
34) art. 87 otrzymuje brzmienie:
   "Art. 87. 1. Kwoty przysługujące z tytułu nie zapłaconych należności,
                odszkodowań i wyrównania różnic należności - podlegają
                oprocentowaniu w wysokości ustawowej.
              2. Odsetki oblicza się:
                 1) z tytułu nie zapłaconych należności - od dnia, w 
                   którym należność powinna być zapłacona,
                 2) z innych tytułów - od dnia wniesienia reklamacji lub 
                   doręczenia wezwania do zapłaty.";
35) skreśla się art. 89;
36) użyte w art. 34 w ust. 2, w art. 36 w ust. 2, w art. 41 w ust. 2, w art. 56 w 
   ust. 1, w art. 57 w ust. 3, w art. 67 w ust. 2 oraz w art. 79 ustawy, w różnych
   przypadkach, wyrazy "Minister Komunikacji" zastępuje się użytymi w 
   odpowiednich przypadkach wyrazami "Minister Transportu i Gospodarki 
   Morskiej".
                                Art. 2.
W ustawie z dnia 26 lutego 1982 r. o cenach (Dz.U. z 1988 r. Nr 27, poz. 195, 
z 1990 r. Nr 34, poz. 198, z 1991 r. Nr 100, poz. 442 i z 1993 r. Nr 11, poz. 50) 
w art. 18:
 a) dodaje się ust. 2a w brzmieniu:
      "2a. Minister Transportu i Gospodarki Morskiej w porozumieniu z 
          Ministrem Finansów może, w drodze zarządzenia, w wypadkach 
          społecznie uzasadnionych, ustalać ceny urzędowe za niektóre 
          usługi przewozowe, z wyjątkiem usług przewozowych lokalnego 
          transportu zbiorowego oraz za przewozy taksówkami.",
 b) ust. 3a otrzymuje brzmienie:
      "3a. Rada gminy ustala ceny urzędowe za usługi przewozowe lokalnego
          transportu zbiorowego oraz może ustalać ceny urzędowe za 
          przewozy taksówkami. W mieście stołecznym Warszawie uprawnienie
          to przysługuje Radzie Warszawy.".
      
                                 Art. 3.
Do czasu wydania przepisów wykonawczych, przewidzianych w ustawie, nie 
dłużej jednak niż przez okres roku od dnia wejścia w życie ustawy, zachowują 
moc przepisy dotychczasowe, jeżeli nie są z nią sprzeczne.
                                    
                                Art. 4.
Minister Transportu i Gospodarki Morskiej ogłosi w Dzienniku Ustaw Rzeczypospolitej
Polskiej jednolity tekst ustawy z dnia 15 listopada 1984 r. - Prawo
przewozowe z uwzględnieniem zmian wynikających z przepisów ogłoszonych
przed dniem wydania jednolitego tekstu.
                                Art. 5.
Ustawa wchodzi w życie po upływie 3 miesięcy od dnia ogłoszenia, z wyjątkiem
przepisu art. 1 pkt 31, który wchodzi w życie po upływie 14 dni od dnia 
ogłoszenia.
 
