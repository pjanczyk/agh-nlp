



Dz.U. z 2000 r. Nr 122, poz. 1316
                                       
                                       
                                       
                                       
                                    USTAWA
                           z dnia 15 grudnia 2000 r.
                                       
               o zmianie ustawy o Bankowym Funduszu Gwarancyjnym
                          oraz ustawy - Prawo bankowe
                                       
                                       
                                    Art. 1.
W ustawie z dnia 14 grudnia 1994 r. o Bankowym Funduszu Gwarancyjnym (Dz.U. z
2000 r. Nr 9, poz. 131 i Nr 86, poz. 958) wprowadza się następujące zmiany:
1) art. 2 otrzymuje brzmienie:
     "Art. 2. Użyte w ustawie określenia oznaczają:
           1) deponent - osobę fizyczną, osobę prawną, jednostkę organizacyjną
             niemającą osobowości prawnej, o ile posiada zdolność prawną oraz
             podmioty, o których mowa w art. 50 ust. 2 ustawy z dnia 29
             sierpnia 1997 r. - Prawo bankowe (Dz.U. Nr 140, poz. 939, z 1998
             r. Nr 160, poz. 1063 i Nr 162, poz. 1118, z 1999 r. Nr 11, poz.
             95 i Nr 40, poz. 399 oraz z 2000 r. Nr 93, poz. 1027 i Nr 94,
             poz. 1037), zwanej dalej "ustawą - Prawo bankowe", będące stroną
             umowy imiennego rachunku bankowego lub posiadające wynikającą z
             czynności bankowych wierzytelność do banku objętego obowiązkowym
             systemem gwarantowania, potwierdzoną wystawionym przez ten bank
             dokumentem imiennym, oraz osoby, o których mowa w art. 57 ust. 1
             ustawy - Prawo bankowe, o ile ich wierzytelność do banku stała
             się wymagalna przed dniem niedostępności środków, z wyłączeniem:
               a) Skarbu Państwa,
               b) banków,
               c) podmiotów działających na podstawie ustawy z dnia 21
                 sierpnia 1997 r. - Prawo o publicznym obrocie papierami
                 wartościowymi (Dz.U. Nr 118, poz. 754 i Nr 141, poz. 945, z
                 1998 r. Nr 107, poz. 669 i Nr 113, poz. 715 oraz z 2000 r.
                 Nr 22, poz. 270, Nr 60, poz. 702 i 703, Nr 94, poz. 1037 i Nr
                 103, poz. 1099),
               d) podmiotów działających na podstawie ustawy z dnia 28 lipca
                 1990 r. o działalności ubezpieczeniowej (Dz.U. z 1996 r. Nr
                 11, poz. 62, z 1997 r. Nr 43, poz. 272, Nr 88, poz. 554, Nr
                 107, poz. 685, Nr 121, poz. 769 i 770 i Nr 139, poz. 934, z
                 1998 r. Nr 155, poz. 1015, z 1999 r. Nr 49, poz. 483, Nr 101,
                 poz. 1178 i Nr 110, poz.  1255 oraz z 2000 r. Nr 43, poz.
                 483, Nr 48, poz. 552 i Nr 70, poz. 819),
               e) podmiotów działających na podstawie ustawy z dnia 30
                 kwietnia 1993 r. o narodowych funduszach inwestycyjnych i ich
                 prywatyzacji (Dz.U. Nr 44, poz. 202, z 1994 r. Nr 84, poz.
                 385 oraz z 1997 r. Nr 30, poz. 164, Nr 47, poz. 298 i Nr 107,
                 poz. 691),
               f) podmiotów działających na podstawie ustawy z dnia 28
                 sierpnia 1997 r. o funduszach inwestycyjnych (Dz.U. Nr 139,
                 poz. 933, z 1999 r. Nr 72, poz. 801 oraz z 2000 r. Nr 103,
                 poz. 1099),
               g) podmiotów działających na podstawie ustawy z dnia 28
                 sierpnia 1997 r. o organizacji i funkcjonowaniu funduszy
                 emerytalnych (Dz.U. Nr 139, poz. 934, z 1998 r. Nr 98, poz.
                 610, Nr 106, poz. 668 i Nr 162, poz. 1118, z 1999 r. Nr 110,
                 poz. 1256 oraz z 2000 r. Nr 60, poz. 702),
               h) jednostek organizacyjnych, które zgodnie z treścią art. 50
                 ust. 2 ustawy z dnia 29 września 1994 r. o rachunkowości
                 (Dz.U. Nr 121, poz. 591, z 1997 r. Nr 32, poz. 183, Nr 43,
                 poz. 272, Nr 88, poz. 554, Nr 118, poz. 754, Nr 139, poz. 933
                 i 934, Nr 140, poz. 939 i Nr 141, poz. 945, z 1998 r. Nr 60,
                 poz. 382, Nr 106, poz. 668, Nr 107, poz. 669 i Nr 155, poz.
                 1014, z 1999 r. Nr 9, poz. 75 i Nr 83, poz. 931 oraz z 2000
                 r. Nr 60, poz. 703 i Nr 94, poz. 1037), nie są uprawnione do
                 sporządzania uproszczonego bilansu oraz rachunku zysków
                 i strat,
               i) akcjonariuszy banku posiadających w dniu zawieszenia
                 działalności banku pakiet co najmniej 5% akcji, a także osób,
                 które w stosunku do nich są podmiotami dominującymi lub
                 zależnymi w rozumieniu art. 4 pkt 16 ustawy, o której mowa w
                 lit. c),
               j) członków zarządu i rady nadzorczej banku oraz osób
                 pełniących w tym banku funkcje dyrektorów i zastępców
                 dyrektorów departamentów,  jak również dyrektorów i zastępców
                 dyrektorów oddziałów tego banku, w przypadku gdy osoby te
                 pełniły swoje funkcje w dniu zawieszenia działalności banku
                 lub spełnienia warunku gwarancji, bądź w okresie bieżącego
                 roku obrotowego (obrachunkowego) lub poprzedzającego
                 zawieszenie działalności banku lub dzień spełnienia warunku
                 gwarancji,
           2) środki gwarantowane - środki pieniężne zgromadzone w banku przez
             deponenta na rachunkach imiennych oraz jego należności wynikające
             z innych czynności bankowych, w walucie polskiej lub walutach
             obcych, według stanu na dzień zawieszenia działalności banku,
             potwierdzone wystawionymi przez ten bank dokumentami imiennymi,
             powiększone o należne odsetki naliczone do dnia spełnienia
             warunku gwarancji, a także kwoty, o których mowa w art. 57 ust. 1
             ustawy - Prawo bankowe, o ile stały się wymagalne przed dniem
             zawieszenia działalności banku - do wysokości określonej ustawą,
             z wyłączeniem papierów wartościowych innych niż opiewające
             wyłącznie na wierzytelności pieniężne, a także listów zastawnych,
             o których mowa w ustawie z dnia 29 sierpnia 1997 r. o listach
             zastawnych i bankach hipotecznych (Dz.U. Nr 140, poz. 940, z 1998
             r. Nr 107, poz. 669 oraz z 2000 r. Nr 6, poz. 70 i Nr 60, poz.
             702), oraz środków, co do których orzeczono prawomocnym wyrokiem,
             że pochodzą z przestępstwa przewidzianego w art. 299 Kodeksu
             karnego,
           3) podmioty objęte obowiązkowym systemem gwarantowania - zwane
             dalej "podmiotami objętymi systemem gwarantowania":
               a) banki krajowe w rozumieniu ustawy - Prawo bankowe,
               b) oddziały banków mających siedzibę w państwie niebędącym
                 członkiem Unii Europejskiej, wykonujące działalność na
                 terytorium Rzeczypospolitej Polskiej - o ile nie są
                 uczestnikami systemu gwarantowania środków pieniężnych albo
                 system gwarantowania, w którym uczestniczą, nie zapewnia
                 gwarantowania środków pieniężnych do wysokości określonej w
                 ustawie,
           4) dzień spełnienia warunku gwarancji - dzień wydania postanowienia
             o ogłoszeniu upadłości banku,
           5) niedostępność środków - sytuację, w której środki gwarantowane
             są należne, lecz nie mogą być wypłacone od dnia zawieszenia
             działalności banku (dzień niedostępności środków),
           6) saldo dodatnie - dodatnie saldo rachunku bankowego deponenta i
             jego należności wynikających z czynności bankowych, po dokonaniu
             przez syndyka masy upadłości potrąceń wierzytelności
             przysługujących wzajemnie deponentowi i bankowi,
           7) suma aktywów ważonych ryzykiem - sumę aktywów oraz zobowiązań
             pozabilansowych, którym Komisja Nadzoru Bankowego, w trybie
             przewidzianym ustawą - Prawo bankowe, nadaje wyrażoną procentowo
             wagę ryzyka,
           8) przejęcie banku - nabycie przedsiębiorstwa bankowego lub jego
             części.";
2) w art. 2a ust. 1 otrzymuje brzmienie:
     "1. W przypadku prowadzenia przez bank jednego rachunku dla kilku osób
       (rachunek wspólny), deponentem jest każda z tych osób - w granicach
       określonych w umowie rachunku, a w przypadku braku postanowień
       umownych lub przepisów w tym zakresie - w częściach równych.";
3) po art. 2a dodaje się art. 2b w brzmieniu:
      "Art. 2b. 1. Oddziały banków, o których mowa w art. 2 pkt 3 lit. b), są
              objęte systemem gwarantowania w zakresie, w jakim system
              gwarantowania w kraju ich siedziby nie zapewnia wypłaty środków
              gwarantowanych w granicach określonych w ustawie.
         2. Oddziały banków mających siedzibę w państwach będących członkami
           Unii Europejskiej wykonujące działalność na terytorium
           Rzeczypospolitej Polskiej, w przypadkach gdy w państwach tych
           kwota środków gwarantowanych jest niższa niż określona w ustawie,
           mogą, w celu podwyższenia tej kwoty do wysokości określonej
           ustawą, przystępować do obowiązkowego systemu gwarantowania.
         3. Warunki przystąpienia oddziału banku, o którym mowa w ust. 2, do
           systemu gwarantowania określa Zarząd Funduszu w porozumieniu z
           odpowiednią instytucją wykonującą zadania w zakresie gwarantowania
           środków w państwie, w którym bank ma siedzibę, z zachowaniem zasad
           systemu gwarantowania określonych w ustawie.";
4) tytuł rozdziału 4 otrzymuje  brzmienie:
     "Obowiązkowy system gwarantowania środków pieniężnych";
5) art. 21 otrzymuje brzmienie:
     "Art. 21. Celem obowiązkowego systemu gwarantowania środków pieniężnych
           jest zapewnienie deponentom wypłaty, do wysokości określonej
           ustawą, środków gwarantowanych w razie ich niedostępności.";
6) w art. 22:
   a) ust. 3 otrzymuje brzmienie:
     "3. Świadczenie pieniężne, o którym mowa w ust. 2, jest płatne w złotych,
       według terminarza wypłat ustalonego w trybie przewidzianym w art. 28
       ust. 3, w terminie 30 dni od otrzymania przez syndyka masy upadłości
       banku kwoty przekazanej przez Fundusz na wypłaty środków
       gwarantowanych, nie później jednak niż w terminie trzech miesięcy od
       dnia niedostępności środków, z zastrzeżeniem ust. 4-6.",
   b) dodaje się ust. 4-7 w brzmieniu:
     "4. Świadczenie pieniężne, o którym mowa w ust. 2 i 3, nie może być
       wypłacone przed dniem spełnienia warunku gwarancji.
     5. W przypadku wystąpienia okoliczności uniemożliwiających wypłatę
       środków gwarantowanych w terminie określonym w ust. 3, w szczególności
       ze względu na nieprawidłowości w prowadzeniu ksiąg banku lub znaczną
       liczbę prowadzonych przez bank rachunków, sąd prowadzący postępowanie
       upadłościowe może, na wniosek Zarządu Funduszu, przedłużyć termin
       wypłat, nie dłużej jednak niż o trzy miesiące.
     6. Sąd, o którym mowa w ust. 5, może, na kolejny wniosek Zarządu
       Funduszu, przedłużyć termin wypłat środków gwarantowanych o następne
       trzy miesiące, jednak nie więcej niż dwukrotnie.
     7. Wnioski, o których mowa w ust. 5 i 6, sąd rozpatruje nie później niż
       w terminie 14 dni od dnia ich wniesienia.";
7) art. 23 otrzymuje brzmienie:
      "Art. 23. 1. Środki gwarantowane objęte są obowiązkowym systemem
              gwarantowania od dnia ich wniesienia na rachunek bankowy nie
              później niż w dniu poprzedzającym dzień zawieszenia działalności
              banku, a w przypadku należności wynikających z czynności
              bankowych, o ile czynność ta została dokonana przed dniem
              zawieszenia działalności banku - do wysokości (łącznie z
              odsetkami naliczonymi zgodnie z umową - do dnia spełnienia
              warunku gwarancji):
           1) równowartości w złotych 1 000 EURO - w 100%,
           2) przekraczającej równowartość w złotych 1 000 EURO, a
             nieprzekraczającej równowartości w złotych 15 000 EURO - w 90%.
         2. Górna granica środków gwarantowanych określona w ust. 1 pkt 2
           ulega podwyższeniu do:
           1) równowartości w złotych 18 000 EURO - od dnia 1 stycznia 2002
             r.,
           2) równowartości w złotych 22 500 EURO - od dnia 1 stycznia 2003 r.
         3. Do obliczenia wartości EURO w złotych przyjmuje się kurs średni z
           dnia spełnienia warunku gwarancji, ogłaszany przez Narodowy Bank
           Polski.
         4. Kwoty, o których mowa w ust. 1 i 2, określają maksymalną wysokość
           roszczeń deponenta w stosunku do Funduszu, niezależnie od tego, w
           jakiej wysokości i na ilu rachunkach posiadał środki pieniężne lub
           z ilu wierzytelności przysługują mu należności w danym banku.
         5. Roszczenia z tytułu gwarancji przedawniają się po upływie 5 lat
           od dnia spełnienia warunku gwarancji; dotyczy to także roszczeń
           powstałych przed dniem 15 kwietnia 1997 r.";
8) w art. 24 wyrazy "art. 23 ust. 2" zastępuje się wyrazami "art. 23 ust. 1 i
  2";
9) w art. 27:
   a) w ust. 1 pkt 1 otrzymuje brzmienie:
     "1) listę deponentów, wraz z wyszczególnieniem kwot środków
       gwarantowanych należnych każdemu deponentowi, sporządzoną według wzoru
       określonego przez Zarząd Funduszu; wysokość kwot środków
       gwarantowanych należnych poszczególnym deponentom syndyk masy
       upadłości ustala w wysokości odpowiednich sald dodatnich,
       z zastrzeżeniem ust. 2,",
   b) ust. 2 otrzymuje brzmienie:
     "2. W przypadku stwierdzenia wymagalnych wierzytelności osób, o których
       mowa w art. 57 ust. 1 ustawy - Prawo bankowe, nieobjętych przepisami
       art. 2 pkt 1 i 2, syndyk masy upadłości, przy ustalaniu należności
       spadkobierców, pomniejsza saldo dodatnie o te wierzytelności.";
10) w art. 28:
   a) w ust. 3 skreśla się wyrazy "z uwzględnieniem należności osób
     określonych w art. 57 ust. 1 ustawy - Prawo bankowe,",
   b) po ust. 3 dodaje się ust. 3a-3d w brzmieniu:
    "3a. W przypadku, gdy przeciwko deponentowi jest prowadzone postępowanie
       karne, z którego wynika, że środki objęte obowiązkowym systemem
       gwarantowania mogą pochodzić z przestępstwa przewidzianego w art. 299
       Kodeksu karnego, syndyk masy upadłości zawiesza ich wypłatę do czasu
       zakończenia postępowania. Środki te są wypłacane deponentowi, jeżeli
       w toku postępowania karnego nie zostanie ustalone, że pochodzą z
       przestępstwa.
     3b. Prokuratura lub sąd mają obowiązek zawiadomienia syndyka masy
       upadłości o toczącym się postępowaniu karnym przeciwko deponentowi, o
       którym mowa w ust. 3a.
     3c. Minister właściwy do spraw sprawiedliwości określi, w drodze
       rozporządzenia, szczegółowe warunki i tryb zawieszania przez syndyka
       masy upadłości wypłaty środków gwarantowanych deponentom w przypadku
       określonym w ust. 3a. Minister właściwy do spraw sprawiedliwości
       wydając rozporządzenie uwzględni dane jakie powinno zawierać
       zawiadomienie syndyka masy upadłości o prowadzonym postępowaniu
       karnym, termin i sposób wysłania zawiadomienia, dane jakie powinna
       zawierać informacja o zawieszeniu wypłaty środków gwarantowanych
       wysłana deponentowi, termin i sposób wysłania informacji oraz dane
       jakie powinien zawierać rejestr zawieszonych wypłat środków
       gwarantowanych prowadzony przez syndyka masy upadłości.
     3d. Przepisy ust. 3a-3c stosuje się odpowiednio w przypadku, gdy wypłaty
       środków gwarantowanych dokonuje Bankowy Fundusz Gwarancyjny.";
11) art. 30 otrzymuje brzmienie:
      "Art. 30. 1. Z tytułu przekazania środków syndykowi masy upadłości
              Funduszowi przysługuje roszczenie do masy upadłości o zwrot
              przekazanych kwot, które podlegają zaspokojeniu w pierwszej
              kolejności po pokryciu bieżących kosztów postępowania
              upadłościowego, należności za pracę pracowników banku i innych
              roszczeń tych pracowników, o których mowa w art. 204 § 1 pkt 1
              rozporządzenia Prezydenta Rzeczypospolitej z dnia 24
              października 1934 r. - Prawo upadłościowe (Dz.U. z 1991 r. Nr
              118, poz. 512, z 1994 r. Nr 1, poz. 1, z 1995 r. Nr 85, poz.
              426, z 1996 r. Nr 6, poz. 46, Nr 43, poz. 189, Nr 106, poz. 496
              i Nr 149, poz. 703, z 1997 r. Nr 28, poz. 153, Nr 54, poz. 349,
              Nr 117, poz. 751, Nr 121, poz. 770 i Nr 140, poz. 940, z 1998 r.
              Nr 117, poz. 756 oraz z 2000 r. Nr 26, poz. 306, Nr 84, poz. 948
              i Nr 94, poz. 1037); art. 205 tego rozporządzenia stosuje się
              odpowiednio.
         2. Kwoty zwrócone Funduszowi przez syndyka masy upadłości w trybie
           określonym w art. 28 ust. 5 nie zmniejszają wierzytelności
           Funduszu do masy upadłości z tytułu przekazania środków
           pieniężnych na wypłatę środków gwarantowanych.";
12) po art. 38 dodaje się art. 38a i 38b w brzmieniu:
      "Art. 38a. 1. Informacje uzyskane w trybie określonym w art. 38 mogą być
             wykorzystywane przez Fundusz do opracowywania analiz i prognoz
             dotyczących sektora bankowego.
         2. Informacje określone w ust. 1 nie mogą być udostępniane przez
           Fundusz innym podmiotom.
         3. Analizy i prognozy, o których mowa w ust. 1, mogą być
           publikowane. Fundusz może je także udostępniać zainteresowanym
           podmiotom.
      Art. 38b. 1. Podmioty objęte systemem gwarantowania są obowiązane do
             informowania osób korzystających z jego usług o swojej sytuacji
             ekonomiczno-finansowej oraz o uczestnictwie w obowiązkowym
             systemie gwarantowania i zasadach jego funkcjonowania, w sposób,
             w jaki są podawane informacje o świadczonych usługach.
         2. Informacje o uczestnictwie w obowiązkowym systemie gwarantowania
           nie mogą być wykorzystywane w celach reklamowych i powinny być
           ograniczone wyłącznie do informacji o przynależności do systemu
           gwarantowania i jego podstawowych zasadach funkcjonowania.";
13) art. 44 otrzymuje brzmienie:
     "Art. 44. Bankowy Fundusz Gwarancyjny nie jest państwowym funduszem
           celowym w rozumieniu ustawy z dnia 26 listopada 1998 r. o finansach
           publicznych (Dz.U. Nr 155, poz. 1014, z 1999 r. Nr 38, poz. 360, Nr
           49, poz. 485, Nr 70, poz. 778 i Nr 110, poz. 1255 oraz z 2000 r. Nr
           6, poz. 69, Nr 12, poz. 136 i Nr 48, poz. 550) ani państwową osobą
           prawną.".
                                       
                                    Art. 2.
W ustawie z dnia 29 sierpnia 1997 r. - Prawo bankowe (Dz.U. Nr 140, poz. 939,
z 1998 r. Nr 160, poz. 1063 i Nr 162, poz. 1118, z 1999 r. Nr 11, poz. 95 i Nr
40, poz. 399 oraz z 2000 r. Nr 93, poz. 1027 i Nr 94, poz. 1037) wprowadza się
następujące zmiany:
1) w art. 56 ust. 2 otrzymuje brzmienie:
     "2. Skarb Państwa nie odpowiada za zobowiązania banków, z wyjątkiem
       zobowiązań, za które przyjął odpowiedzialność z tytułu gwarancji lub
       poręczeń.";
2) w art. 105 w ust. 1 w pkt 2 lit. h) otrzymuje brzmienie:
     "h) Prezesa Zarządu Bankowego Funduszu Gwarancyjnego w zakresie
       określonym ustawą z dnia 14 grudnia 1994 r. o Bankowym Funduszu
       Gwarancyjnym (Dz.U. z 2000 r. Nr 9, poz. 131 i Nr 86, poz. 958),";
3) w art. 144 w ust. 1 wyrazy "o której mowa w art. 56 ust. 2 pkt 1"
  zastępuje się wyrazami "o której mowa w art. 105 ust. 1 pkt 2 lit. h)";
4) w  art. 163 ust. 2 otrzymuje brzmienie:
     "2. Obowiązek zgłaszania nie dotyczy wierzytelności obejmujących środki
       zgromadzone na rachunkach bankowych oraz wierzytelności, o których
       mowa w art. 2 pkt 2 ustawy, o której mowa w art. 105 ust. 1 pkt 2 lit.
       h).";
5) w art. 164 ust. 2 otrzymuje brzmienie:
     "2. Przed wydaniem postanowienia w sprawie dopuszczenia do zawarcia
       układu, sędzia-komisarz wysłuchuje składającego wniosek, syndyka oraz
       przedstawiciela Komisji Nadzoru Bankowego.";
6) w art. 167 w pkt 1 wyrazy "o której mowa w art. 56 ust. 2 pkt 1" zastępuje
  się wyrazami "o której mowa w art. 105 ust. 1 pkt 2 lit. h)".
                                       
                                    Art. 3.
Ustawa wchodzi w życie z dniem 1 stycznia 2001 r., z wyjątkiem przepisów art.
2b ust. 2 i 3 ustawy zmienianej w art. 1, które wchodzą w życie z dniem
uzyskania przez Rzeczpospolitą Polską członkostwa w Unii Europejskiej.
