



Dz.U. z 2004 r. Nr 99, poz. 1002
                                        
        
                                        
                                        
                                   U S T A W A
                           z dnia 29 kwietnia 2004 r.
                                        
                       o zmianie ustawy - Prawo lotnicze[1]
                                        
                                        
                                     Art. 1.
W ustawie z dnia 3 lipca 2002 r. - Prawo lotnicze (Dz.U. Nr 130, poz. 1112 oraz
z 2003 r. Nr 210, poz. 2036) wprowadza się następujące zmiany:
1) w art. 1 uchyla się ust. 7;
2) po art. 71 dodaje się art. 71a -71e w brzmieniu:
      "Art. 71a. 1. Prezes Urzędu może w drodze decyzji administracyjnej
             wprowadzić ograniczenia lub zakazy wykonywania przez cywilne
             poddźwiękowe samoloty z napędem odrzutowym, posiadające maksymalną
             masę startową nie mniejszą niż 34000 kg albo mieszczące, zgodnie z
             certyfikatem typu samolotu, więcej niż dziewiętnaście miejsc
             pasażerskich, z wyłączeniem miejsc przeznaczonych wyłącznie dla
             załogi, operacji lotniczych w celu ograniczenia hałasu emitowanego
             na lotnisku, na którym, w ciągu ostatnich trzech lat
             kalendarzowych, było wykonywanych średnio nie mniej niż 50 000
             operacji lotniczych rocznie.
         2. Ograniczenia i zakazy, o których mowa w ust. 1, dotyczą samolotów
           marginalnie zgodnych tj. o skumulowanym marginesie hałasu wynoszącym
           nie więcej niż 5 EPNdB (efektywnie odczuwalny hałas w decybelach).
           Przez skumulowany margines hałasu rozumie się sumę różnic pomiędzy
           dopuszczalnym poziomem hałasu, a poziomem hałasu określonym w
           świadectwie zdatności statku powietrznego w zakresie hałasu, według
           pomiarów dokonywanych w trzech punktach referencyjnych; dopuszczalny
           poziom hałasu oraz punkty referencyjne określa Rozdział 3 części II
           Tomu I Załącznika 16 do Konwencji o międzynarodowym lotnictwie
           cywilnym, sporządzonej w Chicago dnia 7 grudnia 1944 r.
         3. Ograniczenia i zakazy, o których mowa w ust. 1, wprowadza się z
           uwzględnieniem zasady zrównoważonego podejścia oraz bodźców
           ekonomicznych oraz biorąc pod uwagę przewidywane koszty i korzyści
           ich wprowadzenia oraz charakterystykę danego lotniska.
         4. Przez zasadę zrównoważonego podejścia rozumie się wybór metod i
           środków zmierzających do ograniczenia hałasu na lotnisku i w jego
           otoczeniu polegających na:
           1) ograniczaniu hałasu emitowanego przez samoloty (zmniejszenie
             poziomu hałasu źródła),
           2) odpowiednim planowaniu i zagospodarowaniu przestrzennym - zgodnie
             z przepisami ustawy z dnia 27 marca 2003r. o planowaniu i
             zagospodarowaniu przestrzennym (Dz.U. Nr 80, poz. 717 i z 2004 r.
             Nr 6, poz. 41),
           3) odpowiednim zarządzaniu ruchem lotniczym w celu zmniejszenia
             uciążliwości hałasu na lotnisku i w jego otoczeniu,
           4) wprowadzaniu ograniczeń i zakazów operacji lotniczych na
             określonym lotnisku.
         5. Wyboru metod i środków, o których mowa w ust. 4, dokonuje się
           biorąc pod uwagę:
           1) zasadę niedyskryminowania przewoźników lotniczych i producentów
             samolotów,
           2) konieczność zastosowania środków, które nie byłyby bardziej
             restrykcyjne niż jest to konieczne ze względu na ochronę środowiska
             na określonym lotnisku.
           6. Ograniczeń, o których mowa w ust. 1, nie wprowadza się jeżeli
            zostały już wprowadzone ograniczenia w wyniku drobnych zmian
            technicznych niestwarzających istotnych kosztów dla użytkowników
            statków powietrznych.
      Art. 71b. 1. Decyzję, o której mowa w art. 71a ust. 1, wydaje się w
             uzgodnieniu z właściwym terytorialnie wojewodą oraz po
             przeprowadzeniu konsultacji z podmiotami, które mają lub mogą mieć
             interes faktyczny lub prawny we wprowadzeniu ograniczeń lub
             zakazów wykonywania operacji lotniczych, w szczególności z
             zarządzającym lotniskiem oraz z właściwym komitetem przewoźników,
             jeżeli został on utworzony.
         2. Decyzję, o której mowa w art. 71a ust. 1, wydaje się przy
           uwzględnieniu, w odpowiednim zakresie, informacji określonych na
           podstawie art. 71e.
         3. Informacje, o których mowa w ust. 2, zarządzający lotniskiem
           dostarcza Prezesowi Urzędu.
         4. Organy i jednostki właściwe ze względu na rodzaj informacji, o
           których mowa w ust. 2, obowiązane są do dostarczania ich Prezesowi
           Urzędu lub zarządzającemu lotniskiem na wniosek Prezesa Urzędu.
      Art. 71c. 1. Ograniczenia i zakazy, o których mowa w art. 71a ust. 4 pkt
             4, mogą polegać na:
           1) zakazie zwiększania liczby operacji lotniczych wykonywanych na
             lotnisku w stosunku do roku poprzedniego - po upływie 6 miesięcy od
             dnia przeprowadzenia oceny poziomu hałasu,
           2) nakazie zmniejszenia przez każdego z przewoźników lotniczych
             liczby operacji lotniczych wykonywanych na lotnisku o nie więcej
             niż 20% w stosunku do roku poprzedniego - po upływie nie mniej niż
             6 miesięcy od dnia ustanowienia zakazu, o którym mowa w pkt 1
          - niezależnie od zakazów wprowadzonych na podstawie art. 119 ust. 5.
         2. W przypadku lotniska Łódź-Lublinek, Prezes Urzędu może wprowadzić
           ograniczenia i zakazy, o których mowa w ust. 1, również w stosunku
           do samolotów innych niż marginalnie zgodne, jeżeli samoloty te nie
           spełniają wymagań określonych w Rozdziale 4 części II Tomu I
           Załącznika 16 do Konwencji o międzynarodowym lotnictwie cywilnym,
           sporządzonej w Chicago dnia 7 grudnia 1944 r.
         3. Ograniczenia i zakazy, o których mowa w ust. 1 i 2, Prezes Urzędu
           ogłasza w Dzienniku Urzędowym Urzędu Lotnictwa Cywilnego, w
           terminie:
           1) 6 miesięcy przed dniem ich wejścia w życie - w przypadku zakazów,
             o których mowa ust. 1 pkt 1,
           2) 1 roku przed dniem ich wejścia w życie - w przypadku nakazów, o
             których mowa w ust. 1 pkt 2
          - jednak nie później niż w terminie 2 miesięcy przed rozpoczęciem
           najbliższego sezonu rozkładowego.
         4. O wprowadzeniu ograniczeń, o których mowa w ust. 1 i 2, Prezes
           Urzędu powiadamia Komisję Europejską oraz właściwe organy państw
           członkowskich Unii Europejskiej.
    Art. 71d. Prezes Urzędu może wydać zgodę na wykonanie określonej operacji
           lotniczej z pominięciem ograniczeń i zakazów, o których mowa w art.
           71c, jeżeli:
           1) operacja lotnicza wykonywana przez samolot ma charakter wyjątkowy
             i nie uzasadnia jego objęcia ograniczeniami, o których mowa w art.
             71c,
           2) samolot wykonuje lot o charakterze niezarobkowym, w celu jego
             przebudowy, naprawy lub obsługi.
    Art. 71e. Minister właściwy do spraw transportu, w porozumieniu z ministrem
           właściwym do spraw środowiska, mając na względzie potrzebę
           ograniczenia lub zmniejszenia uciążliwości hałasu na lotnisku lub w
           jego otoczeniu, kierując się zasadą zrównoważonego podejścia
           określi, w drodze rozporządzenia:
           1) zakres informacji wymaganych do wydania decyzji, o której mowa w
             art. 71a,
           2) wykaz państw rozwijających się, operatorów samolotów oraz
             samolotów tych państw, o których mowa w art. 225a.";
3) w art. 94:
   a) ust. 1 otrzymuje brzmienie:
     "1. Do wykonywania lotów i innych czynności lotniczych są uprawnieni
       wyłącznie członkowie personelu lotniczego oraz osoby uczestniczące w
       szkoleniu lotniczym prowadzonym zgodnie z przepisami wydanymi na
       podstawie art. 104 ust. 1 pkt 4 lit. e oraz osoby uczestniczące w
       zajęciach rekreacyjnych na lotniach i paralotniach, prowadzonych zgodnie
       z przepisami wydanymi na podstawie art. 33 ust. 2.",
   b) w ust. 6 w pkt 6 kropkę zastępuje się przecinkiem i dodaje się pkt 7 w
     brzmieniu:
     "7) operator tankowania statków powietrznych.";
4) w art. 95:
   a) w ust. 3:
     - pkt 1 otrzymuje brzmienie:
         "1) pilot lotni - ukończone 15 lat, posiadanie co najmniej
           podstawowego wykształcenia oraz zgoda opiekunów prawnych,",
     - pkt 3 otrzymuje brzmienie:
         "3) pilot paralotni - ukończone 15 lat, posiadanie co najmniej
           podstawowego wykształcenia oraz zgoda opiekunów prawnych,",
     - pkt 5 otrzymuje brzmienie:
         "5) skoczek spadochronowy - ukończone  16 lat, posiadanie co najmniej
           podstawowego wykształcenia oraz zgoda opiekunów prawnych,",
   b) po ust. 4 dodaje się ust. 4a w brzmieniu:
     "4a. Świadectwa kwalifikacji oraz inne dokumenty stwierdzające posiadane
         kwalifikacje wydane dla specjalności, o których mowa w ust. 2, wydane
         przez upoważniony organ państwa członkowskiego Unii Europejskiej, nie
         wymagają uznania przez Prezesa Urzędu.";
5)  w art. 96:
   a) w ust. 2 po pkt 6 dodaje się pkt 6a w brzmieniu:
      "6a) operator tankowania statków powietrznych - ukończone 18 albo 21 lat,
          w zależności od dodatkowych uprawnień, o których mowa w art. 94 ust.
          7, oraz co najmniej średnie wykształcenie,",
   b) po ust. 5 dodaje się ust. 5a w brzmieniu:
     "5a. Licencja wydana lub potwierdzona przez właściwy organ państwa
         członkowskiego Unii Europejskiej dla specjalności personelu
         lotniczego, o których mowa w art. 94 ust. 6 pkt 1, uznawana jest w
         Rzeczypospolitej Polskiej za ważną na równi z licencją polską, chyba
         że wymagania stawiane przy jej wydaniu były łagodniejsze od stawianych
         w Rzeczypospolitej Polskiej.";
6) w art. 97 ust. 2 otrzymuje brzmienie:
     "2. Zakazy określone w ust. 1 nie dotyczą szkolenia lotniczego,
       prowadzonego zgodnie z przepisami wydanymi na podstawie art. 104 ust. 1
       pkt 4 lit. e i zajęć rekreacyjnych na lotniach i paralotniach,
       prowadzonych zgodnie z przepisami wydanymi na podstawie art. 33 ust.
       2.";
7) w art. 105:
   a) po ust. 1 dodaje się ust. 1a i 1b w brzmieniu:
      "1a. Badaniom, o którym mowa w ust. 1, nie podlegają członkowie personelu
         lotniczego oraz kandydaci na członków personelu lotniczego
         specjalności:
         1) pilot - operator modelu latającego o masie poniżej 30 kg,
         2) pilot lotni,
         3) pilot paralotni.
     1b. Przepis ust. 1a nie dotyczy osób wykonujących czynności lotnicze w
       ramach prowadzonej działalności gospodarczej oraz osób uczestniczących
       we współzawodnictwie sportowym.",
   b) po ust. 4 dodaje się ust. 5 w brzmieniu:
     "5. Sprawność fizyczną i psychiczną członka personelu lotniczego, o którym
       mowa w ust. 1a, stwierdza się na podstawie złożonego przez tę osobę
       pisemnego oświadczenia, że stan zdrowia tej osoby pozwala na bezpieczne
       wykonywanie czynności lotniczych lub ważnego prawa jazdy dowolnej
       kategorii.";
8) w art. 119 ust. 5 otrzymuje brzmienie:
     "5. Minister właściwy do spraw transportu w porozumieniu z ministrem
       właściwym do spraw środowiska może, w drodze rozporządzenia, wprowadzić
       ograniczenia lub zakazy lotów dla statków powietrznych niespełniających
       wymogów ochrony środowiska w zakresie ochrony przed hałasem oraz warunki
       i sposoby wprowadzania wyłączeń od tych zakazów, mając na względzie
       przeciwdziałanie oddziaływaniu lotnictwa cywilnego na środowisko oraz
       wymagania wynikające z przepisów międzynarodowych.";
9)  w art. 121 w ust. 1 pkt 3 otrzymuje brzmienie:
     "3) zarządzanie przepływem ruchu lotniczego, polegające na optymalizacji
       natężenia tego ruchu, z uwzględnieniem konieczności zmniejszania
       uciążliwości hałasu na lotnisku i w jego otoczeniu.";
10) w art. 123 uchyla się ust. 4;
11) w art. 134 w ust. 3 w pkt 3 kropkę zastępuje się przecinkiem i dodaje się
  pkt 4 w brzmieniu:
     "4) uszkodzeniu lub zniszczeniu konstrukcji uległa jedynie lotnia lub
       paralotnia.";
12) dodaje się art. 225a w brzmieniu:
  "Art. 225a.  Do dnia 29 marca 2012 r., przepisów art. 71b-71d nie stosuje się
           do obcych cywilnych samolotów zarejestrowanych we właściwych
           rejestrach państw rozwijających się spełniających łącznie
           następujące warunki:
           1) wykonywały operacje lotnicze w porcie lotniczym położonym na
             terytorium państwa członkowskiego Unii Europejskiej w okresie od
             dnia 1 stycznia 1996 r. do dnia 31 grudnia 2001 r.,
           2) w okresie, o którym mowa w pkt 1, były zarejestrowane we
             właściwym rejestrze państwa rozwijającego się.".
   
                                     Art. 2.
Zachowują moc ograniczenia i zakazy w zakresie wykonywania operacji lotniczych
wprowadzone przed dniem wejścia w życie niniejszej ustawy.
                                        
                                     Art. 3.
Ustawa wchodzi w życie z dniem uzyskania przez Rzeczpospolitą Polską członkostwa
w Unii Europejskiej, z wyjątkiem art. 94 ust. 6 pkt 7 i art. 96 ust. 2 pkt 6a
ustawy, o której mowa w art. 1, w brzmieniu nadanym niniejszą ustawą, które
wchodzą w życie z dniem 1 maja 2005 r.
                                        
_______________________________
[1] Przepisy niniejszej ustawy wdrażają postanowienia:
 - dyrektywy  2002/30/WE z dnia 26 marca 2002 r. w sprawie ustanowienia  zasad  i
  procedur  w  odniesieniu do wprowadzenia ograniczeń działalności w  związku  z
  hałasem w portach lotniczych Wspólnoty (Dz. Urz. WE L 85 z 28.03.2002),
 - dyrektywy  91/670/EWG z dnia 16 grudnia 1991 r. w sprawie wzajemnego uznawania
  licencji  personelu  pełniącego określone funkcje w lotnictwie  cywilnym  (Dz.
  Urz. WE L 373 z 31.12.1991).
Dane  dotyczące  ogłoszenia  aktów  prawa  Unii  Europejskiej,  zamieszczone   w
niniejszej ustawie, z dniem uzyskania przez Rzeczpospolitą Polską członkostwa  w
Unii  Europejskiej  dotyczą  ogłoszenia tych aktów w  Dzienniku  Urzędowym  Unii
Europejskiej - wydanie specjalne.
