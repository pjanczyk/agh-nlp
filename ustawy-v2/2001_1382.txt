



Dz.U. z 2001 r. Nr 126, poz. 1382
                                  
                                  
                                  
                                  
                               USTAWA
                       z dnia 6 września  2001 r.
                                  
   Przepisy wprowadzające ustawę - Prawo farmaceutyczne, ustawę o
                              wyrobach
       medycznych oraz ustawę o Urzędzie Rejestracji Produktów
                            Leczniczych,
             Wyrobów Medycznych i Produktów Biobójczych
                                  
                             Rozdział 1
                           Przepisy ogólne
                                  
                               Art. 1.
1. Ustawa - Prawo farmaceutyczne, zwana dalej "Prawem
  farmaceutycznym", wchodzi w życie z dniem 1 stycznia 2002 r., z
  wyjątkiem art. 4 oraz art. 116, które wchodzą w życie po upływie 14
  dni od dnia ogłoszenia.
2. Ustawa o wyrobach medycznych wchodzi w życie z dniem 1 stycznia
  2002 r.
3. Ustawa o Urzędzie Rejestracji Produktów Leczniczych, Wyrobów
  Medycznych i Produktów Biobójczych wchodzi w życie z dniem 1
  stycznia 2002 r.
                                  
                               Art. 2.
Przepisy art. 3 ust. 2, art. 7 ust. 6 i ust. 7, art. 10 ust. 2 pkt 7,
art. 15 ust. 2 i ust. 3, art. 18 ust. 2 i ust. 3, art. 19, art. 30
ust. 5, art. 48 ust. 2 i ust. 3, art. 65 ust. 6, art. 82 pkt 2, art.
99 ust. 4 pkt 1 Prawa farmaceutycznego stosuje się z dniem uzyskania
przez Rzeczpospolitą Polską członkostwa w Unii Europejskiej.
                                  
                               Art. 3.
Do dnia uzyskania przez Rzeczpospolitą Polską członkostwa w Unii
Europejskiej podmiot odpowiedzialny nie jest zobowiązany do
przedstawienia wyników badań toksykologicznych, farmakologicznych i
klinicznych, jeżeli może wykazać, że produkt leczniczy jest
odpowiednikiem gotowego produktu leczniczego, który został
dopuszczony do obrotu na terytorium Rzeczypospolitej Polskiej.
                                  
                               Art. 4.
1. Przepis art. 5 ust. 3 ustawy, o której mowa w art. 1 ust. 2,
  stosuje się do dnia uzyskania przez Rzeczpospolitą Polską
  członkostwa w Unii Europejskiej.
2. Przepisu art. 28 ust. 3 pkt 4 ustawy, o której mowa w art. 1 ust.
  2, nie stosuje się do państw członkowskich Unii Europejskiej po
  uzyskaniu przez Rzeczpospolitą Polską członkostwa w Unii
  Europejskiej.
                                  
                               Art. 5.
Z dniem wejścia w życie Prawa farmaceutycznego traci moc ustawa z
dnia 10 października 1991 r. o środkach farmaceutycznych, materiałach
medycznych, aptekach, hurtowniach i Inspekcji Farmaceutycznej (Dz.U.
Nr 105, poz. 452, z 1993 r. Nr 16, poz. 68 i Nr 47, poz. 211, z 1996
r. Nr 106, poz. 496, z 1997 r. Nr 28, poz. 152, Nr 43, poz. 272, Nr
60, poz. 369, Nr 88, poz. 554, Nr 121, poz. 770, z 1998 r. Nr 106,
poz. 668, z 1999 r. Nr 70, poz. 778 oraz z 2000 r. Nr 12, poz. 136,
Nr 50, poz. 599, Nr 96, poz. 1056 i Nr 120, poz. 1268) .
                                  
                             Rozdział 2
                 Zmiany w przepisach obowiązujących
                                  
                               Art. 6.
W ustawie z dnia 14 marca 1985 r. o Inspekcji Sanitarnej (Dz.U. z
1998 r. Nr 90, poz. 575, Nr 106, poz. 668 i Nr 117, poz. 756, z 1999
r. Nr 70, poz. 778, z 2000 r. Nr 12, poz. 136 i Nr 120, poz. 1268
oraz z 2001 r. Nr 11, poz. 84, Nr 29, poz. 320, Nr 42, poz. 473 i Nr
63, poz. 634) w art. 4 dotychczasową treść oznacza się jako ust. 1
oraz dodaje się ust. 2 w brzmieniu:
   "2. Do zakresu działania Inspekcji Sanitarnej w  dziedzinie
     bieżącego nadzoru sanitarnego należy również kontrola
     przestrzegania przepisów dotyczących wprowadzania do obrotu
     produktów biobójczych i substancji czynnych oraz ich stosowania
     w działalności zawodowej.".
                                  
                               Art. 7.
W ustawie z dnia 19 kwietnia 1991 r. o izbach aptekarskich (Dz.U. Nr
41, poz. 179 i Nr 105, poz. 452, z 1997 r. Nr 43, poz. 272 i Nr 121,
poz. 770, z 1998 r. Nr 106, poz. 668 oraz z 2000 r. Nr 120, poz.
1268) wprowadza się następujące zmiany:
1) skreśla się art. 6,
2) w art. 7 w ust. 2 pkt 2 otrzymuje brzmienie:
     "2) prowadzenie rejestru aptekarzy,".
                                  
                               Art. 8.
W ustawie z dnia 30 sierpnia 1991 r. o zakładach opieki zdrowotnej
(Dz. U. Nr 91, poz. 408, z 1992 r. Nr 63, poz. 315, z 1994 r. Nr 121,
poz. 591, z 1995 r. Nr 138, poz. 682, z 1996 r. Nr 24, poz. 110, z
1997 r. Nr 104, poz. 661, Nr 121, poz. 769 i Nr 158, poz. 1041, z
1998 r. Nr 106, poz. 668, Nr 117, poz. 756 i Nr 162, poz. 1115, z
1999 r. Nr 28, poz. 255 i 256 i Nr 84, poz. 935, z 2000 r. Nr 3, poz.
28, Nr 12, poz. 136, Nr 43, poz. 489, Nr 84, poz. 948, Nr 114, poz.
1193 i Nr 120, poz. 1268 oraz z 2001 r. Nr 5, poz. 45) wprowadza się
następujące zmiany:
1) w art. 9 dodaje się ust. 4 w brzmieniu:
     "4. Zakłady opieki zdrowotnej nabywają i stosują wyroby
        medyczne - odpowiadające wymaganiom ustawy z dnia 27 lipca
       2001 r. o wyrobach  medy-cznych (Dz.U. Nr ..., poz. ....).";
2) w art. 65 w ust. 1 w pkt 1 lit. c) otrzymuje  brzmienie:
     "c) sprawdzania używania przy udzielaniu świadczeń zdrowotnych
       wyrobów medycznych  oraz wyposażenia ambulansów medycznych w
       wyroby medyczne zgodne z wymaganiami art. 4 ustawy z dnia 27
       lipca  2001 r. o wyrobach medycznych,".
                                  
                               Art. 9.
W ustawie z dnia 3 kwietnia 1993 r. - Prawo probiercze (Dz.U. Nr 55,
poz. 249, z 2000 r. Nr 120, poz. 1268 oraz z 2001 r. Nr 63, poz. 636)
w art. 8 w ust. 1:
a) w pkt 2 skreśla się wyraz " , leczniczych",
b)  po pkt 2 dodaje się pkt 2a w brzmieniu:
     "2a) wyrobów medycznych lub ich części,".
                                  
                              Art. 10.
W ustawie z dnia 5 grudnia 1996 r. o zawodzie lekarza (Dz.U. z 1997
r. Nr 28, poz. 152 i Nr 88, poz. 554, z 1998 r., Nr 106, poz. 668 i
Nr 162, poz. 1115, z 1999 r. Nr 60, poz. 636 i Nr 64, poz. 729 oraz z
2000 r. Nr 12, poz. 136, Nr 60, poz. 698, Nr 94, poz. 1037 i Nr 120,
poz. 1268) po art. 45 dodaje się art. 45a w brzmieniu:
      "Art. 45a. 1. Lekarz zobowiązany jest zgłosić podmiotowi
             odpowiedzialnemu za wprowadzenie produktu leczniczego na
             rynek, a w przypadku trudności z ustaleniem podmiotu
             odpowiedzialnego Prezesowi Urzędu Rejestracji Produktów
             Leczniczych, Wyrobów Medycznych i Produktów Biobójczych,
             niepożądane działanie produktu leczniczego.
         2. Zgłoszenia, o którym mowa w ust. 1, lekarz dokonuje
           pisemnie na formularzu zgłoszenia działania niepożądanego
           produktu leczniczego.
         3. Minister właściwy do spraw zdrowia określa, w drodze
           rozporządzenia, sposób zgłaszania niepożądanego działania
           produktu leczniczego oraz wzór formularza, o którym mowa
           w ust. 2, uwzględniając w szczególności termin i tryb
           dokonania zgłoszenia, a także zakres danych podlegających
           zgłoszeniu dotyczących identyfikacji pacjenta i produktu
           leczniczego, a także opisu niepożądanego działania
           produktu leczniczego.".
                                  
                              Art. 11.
W ustawie z dnia 6 lutego 1997 r. o powszechnym ubezpieczeniu
zdrowotnym (Dz.U. Nr 28, poz. 153 i Nr 75, poz. 468, z 1998 r. Nr
117, poz. 756, Nr 137, poz. 887, Nr 144, poz. 929 i Nr 162, poz.
1116, z 1999 r. Nr 45, poz. 439, Nr 49, poz. 483, Nr 63, poz. 700, Nr
70, poz. 777, Nr 72, poz. 802, Nr 109, poz. 1236 i Nr 110, poz. 1255
i 1256, z 2000 r. Nr 12, poz. 136, Nr 18, poz. 230, Nr 95, poz. 1041
i Nr 122, poz. 1311 i  1324 oraz z 2001 r. Nr 8, poz. 64 i Nr 52,
poz. 539) wprowadza się następujące zmiany:
1) w art. 7:
   a) pkt 6 i 7 otrzymują brzmienie:
     "6) leku uzupełniającym - rozumie się przez to produkt
       leczniczy, w rozumieniu ustawy z dnia 6 września 2001 r. Prawo
farmaceutyczne (Dz.U. Nr ....., poz. .....),
       wspomagający lub uzupełniający działanie leków podstawowych, a
       także produkt leczniczy najnowszej generacji o zbliżonych
       właściwościach terapeutycznych, a wysokiej cenie,
     7) leku podstawowym - rozumie się przez to produkt  leczniczy
       ratujący życie lub niezbędny w terapii dla  podtrzymania
       zdrowia, najbardziej uzasadniony w danej  grupie produktów
       leczniczych,",
   b) pkt 10 otrzymuje brzmienie:
     "10) materiałach medycznych, które zgodnie z przepisami ustawy z
       dnia 27 lipca  2001 r. o wyrobach medycznych (Dz.U. Nr ...,
       poz. ....) mogą być przedmiotem obrotu w hurtowniach
       farmaceutycznych i aptekach,";
2) w art. 37 dodaje się ust. 8 w brzmieniu:
     "8. Po wniesieniu opłaty ryczałtowej, określonej dla leków
       podstawowych, mogą być wydawane ubezpieczonemu z apteki
       ogólnodostępnej, również leki i materiały medyczne nie wpisane
       w Rzeczypospolitej Polskiej do Rejestru Środków
       Farmaceutycznych i Materiałów Medycznych, sprowadzane z
       zagranicy na warunkach i w trybie określonych w art. 4 ustawy
       z dnia 6 września 2001 r. - Prawo farmaceutyczne (Dz.U. Nr
       ..., poz. ...) pod warunkiem, że konieczność sprowadzenia z
       zagranicy potwierdzona została przez zarząd kasy chorych lub
       osobę upoważnioną przez zarząd kasy do której należy
       ubezpieczony, zgodnie z odrębnymi przepisami.";
3) w art. 47 w ust. 3 po wyrazach "w zakresie którego" dodaje się
  wyrazy "kasa chorych".
                                  
                              Art. 12.
W ustawie z dnia 22 sierpnia 1997 r. o publicznej służbie krwi (Dz.U.
Nr 106, poz. 681 oraz z 1998 r. Nr 117, poz. 756) wprowadza się
następujące zmiany:
1) w art. 5 pkt 2 otrzymuje brzmienie:
     "2) preparacie krwiopochodnym bez bliższego oznaczenia - należy
       przez to rozumieć produkty krwiopochodne w rozumieniu ustawy z
       dnia 6 września  2001 r. - Prawo farmaceutyczne (Dz.U. Nr
       ......, poz ......),";
2) skreśla się art. 18.
                                  
                              Art. 13.
W ustawie z dnia 4 września 1997 r. o działach administracji rządowej
(Dz.U. z 1999 r. Nr 82, poz. 928, z 2000 r. Nr 12, poz. 136, Nr 43,
poz. 489, Nr 48, poz. 550, Nr 62, poz. 718, Nr 70, poz. 816, Nr 73,
poz. 852, Nr 109, poz. 1158 i Nr 122, poz. 1314 i 1321 oraz z 2001 r.
Nr 3, poz. 18, Nr 5, poz. 43 i 44, Nr 42, poz. 475, Nr 63, poz. 634 i
Nr 73, poz. 761) wprowadza się następujące zmiany:
1) w art. 22 w ust. 1 pkt 4 otrzymuje brzmienie:
     "4) ochrony zdrowia zwierząt, produktów leczniczych
       weterynaryjnych i wyrobów medycznych stosowanych u zwierząt,";
2) w art. 33:
   a) w ust. 1 pkt 2 otrzymuje brzmienie:
     "2) nadzoru nad produktami leczniczymi wyrobami medycznymi i
       produktami biobójczymi,",
   b) w ust. 2 na końcu dodaje się wyrazy " , a także Prezesem Urzędu
     Rejestracji Produktów Leczniczych ,Wyrobów Medycznych i
     Produktów Biobójczych".
                                  
                             Rozdział 3
            Przepisy przejściowe, dostosowujące i końcowe
                                  
                              Art. 14.
1. Świadectwa rejestracji i świadectwa dopuszczenia do obrotu wydane
  przed dniem 1 stycznia 2002 r. stają się pozwoleniami w rozumieniu
  Prawa farmaceutycznego i zachowują ważność w określonych dla nich
  terminach ważności, z zastrzeżeniem ust. 9.
2. W celu uzyskania przedłużenia okresu ważności pozwolenia, o którym
  mowa w ust. 1, podmiot odpowiedzialny obowiązany jest do
  uzupełnienia dokumentacji produktu leczniczego i doprowadzenia jej
  do zgodności z wymaganiami Prawa farmaceutycznego.
3. Wniosek o przedłużenie okresu ważności pozwolenia podmiot
  odpowiedzialny składa do Prezesa Urzędu Rejestracji Produktów
  Leczniczych, Wyrobów Medycznych i Produktów Biobójczych, zwanego
  dalej "Prezesem Urzędu", najpóźniej na 6 miesięcy przed upływem
  terminu ważności pozwolenia.
4. Przedłużenie lub odmowa przedłużenia ważności pozwolenia, o którym
  mowa w ust. 1, dokonywane są przez Prezesa Urzędu, w drodze
  decyzji. Odmowa wydania decyzji o przedłużeniu ważności pozwolenia
  może nastąpić wyłącznie w przypadkach określonych w art. 30 ust. 1
  pkt 2-5 i ust. 2 Prawa farmaceutycznego.
5. Jeżeli podmiot odpowiedzialny nie może przedstawić dokumentacji
  zgodnej z wymaganiami Prawa farmaceutycznego, Prezes Urzędu wydaje
  decyzję o przedłużeniu okresu ważności pozwolenia, określając w
  niej termin i zakres uzupełnienia dokumentacji zgodnej z
  wymaganiami Prawa farmaceutycznego.
6. Jeżeli Prezes Urzędu nie może wydać decyzji w terminie 6 miesięcy
  od dnia złożenia wniosku, wydaje decyzję o przedłużeniu terminu
  ważności pozwolenia na okres nie dłuższy niż 12 miesięcy.
7. W przypadku odmowy wydania decyzji o przedłużeniu terminu ważności
  pozwolenia przepis art. 29 ust. 5 Prawa farmaceutycznego stosuje
  się odpowiednio.
8. Pozwolenia, o których mowa w ust. 5 i ust. 6, zachowują ważność w
  terminach w nich określonych, nie dłużej jednak niż do dnia 31
  grudnia 2008 r.; przepis art. 29 ust. 5 Prawa farmaceutycznego
  stosuje się odpowiednio.
9. Zezwolenia wydane na podstawie art. 26 ust. 2 ustawy, o której
  mowa w art. 5, na wprowadzenie do obrotu w Rzeczypospolitej
  Polskiej środków farmaceutycznych stosowanych wyłącznie u zwierząt
  zachowują ważność do dnia 31 grudnia 2002 r.
                                  
                              Art. 15.
1. Zezwolenia  na prowadzenie działalności gospodarczej w zakresie
  wytwarzania środków farmaceutycznych, wydane przed dniem wejścia w
  życie Prawa farmaceutycznego zachowują ważność, pod warunkiem
  złożenia do Głównego Inspektora Farmaceutycznego, w terminie 6
  miesięcy od dnia wejścia w życie Prawa farmaceutycznego, wykazu
  wytwarzanych produktów leczniczych.
2. Wytwórcy prowadzący wytwórnie w dniu wejścia w życie Prawa
  farmaceutycznego obowiązani są dostosować swoją działalność do
  przepisów tej ustawy, w terminie roku od dnia wejścia jej w życie.
                                  
                              Art. 16.
1. Przedsiębiorcy, którzy przed dniem wejścia w życie ustawy, o
  której mowa w art. 1 ust. 1, prowadzili na podstawie obowiązujących
  przepisów aptekę lub hurtownię, zachowują uprawnienia do ich
  prowadzenia.
2. Przedsiębiorcy prowadzący apteki ogólnodostępne w dniu wejścia w
  życie Prawa farmaceutycznego obowiązani są dostosować swoją
  działalność do przepisów tej ustawy w terminie roku od dnia wejścia
  jej w życie, z wyłączeniem wymagań określonych w art. 97 Prawa
  farmaceutycznego, które należy spełnić w terminie 5 lat od dnia
  wejścia jej w życie.
3. Przepis art. 99 ust. 3 i 4 Prawa farmaceutycznego nie narusza
  uprawnień nabytych przez przedsiębiorców, którzy przed dniem
  wejścia w życie ustawy, o której mowa w art. 1 ust. 1, prowadzili
  apteki lub hurtownie zgodnie z obowiązującymi przepisami.
4. Przepis art. 88 ust. 2 Prawa farmaceutycznego w zakresie
  posiadania specjalizacji uprawniającej do prowadzenia apteki nie
  dotyczy osób, które w dniu wejścia w życie tej ustawy pełniły
  funkcję kierowników aptek, nie dłużej jednak niż do dnia 31 grudnia
  2008 r.
5. Istniejące w dniu wejścia w życie Prawa farmaceutycznego apteki
  szpitalne niespełniające wymogów, o których mowa w art. 98 ust. 5
  Prawa farmaceutycznego, muszą dostosować się do tych wymogów w
  terminie 3 lat, a niespełniające wymogów, o których mowa w art. 98
  ust. 1 i ust. 4 Prawa farmaceutycznego, w terminie 5 lat.
6. Do dnia uzyskania przez Rzeczpospolitą Polską członkostwa w Unii
  Europejskiej warunkiem ubiegania się o zezwolenie na prowadzenie
  apteki jest posiadanie obywatelstwa polskiego.
                                  
                              Art. 17.
1. Zezwolenia na prowadzenie działalności gospodarczej w zakresie
  prowadzenia hurtowni farmaceutycznej, wydane przed dniem wejścia w
  życie Prawa farmaceutycznego, zachowują ważność, z tym że
  przedsiębiorcy prowadzący hurtownie są obowiązani dostosować swoją
  działalność do przepisów tej ustawy, w terminie do dnia 31 grudnia
  2003 r.
2. Przedsiębiorcy prowadzący obrót hurtowy środkami farmaceutycznymi
  i materiałami medycznymi niewymagającymi według przepisów
  dotychczasowych uzyskania zezwolenia są obowiązani do złożenia
  wniosku o uzyskanie  zezwolenia zgodnie z przepisami Prawa
  farmaceutycznego do dnia 31 grudnia 2003 r.
                                  
                              Art. 18.
1. Sklepy zielarsko-drogeryjne określone w art. 71 ust. 1 pkt 4 Prawa
  farmaceutycznego, działające w dniu wejścia w życie tej ustawy,
  mogą prowadzić obrót detaliczny produktami leczniczymi i
  materiałami medycznymi, w zakresie określonym tą ustawą, do dnia 31
  grudnia 2005 r.
2. Przepis art. 71 ust. 3 Prawa farmaceutycznego stosuje się
  odpowiednio.
3. Z dniem wejścia w życie Prawa farmaceutycznego nie tworzy się
  sklepów zielarsko-drogeryjnych.
                                  
                              Art. 19.
1. Postępowania w sprawach indywidualnych, rozstrzyganych, w drodze
  decyzji,  wydawanych na podstawie ustawy, o której mowa w art. 5,
  wszczęte przed dniem wejścia w życie Prawa farmaceutycznego
  rozpatruje się zgodnie z dotychczasowymi przepisami.
2. Do dnia 31 grudnia 2002 r. wnioski o dopuszczenie do obrotu mogą
  być składane także zgodnie z przepisami ustawy, o której mowa w
  art. 5; takie wnioski rozpatrywane są przez Prezesa Urzędu według
  przepisów dotychczasowych.
3. W stosunku do pozwoleń na dopuszczenie do obrotu, wydanych na
  podstawie ust. 2 - przepis art. 14 ust. 8 stosuje się odpowiednio.
                                  
                              Art. 20.
1. Organy prowadzące postępowania, o których mowa w art. 19 ust. 1,
  przekażą akta spraw wraz z pełną posiadaną dokumentacją, w tym
  elektroniczną - Prezesowi Urzędu, nie później niż w terminie 3
  miesięcy od dnia jego powołania.
2. Rejestry prowadzone na podstawie art. 6 ustawy, o której mowa w
  art. 5, minister właściwy do spraw zdrowia i minister właściwy do
  spraw rolnictwa przekażą Prezesowi Urzędu nie później niż w
  terminie 3 miesięcy od dnia jego powołania.
                                  
                              Art. 21.
Główny Inspektor Farmaceutyczny powołany na podstawie ustawy z dnia
10 października 1991 r. o środkach farmaceutycznych, materiałach
medycznych, aptekach, hurtowniach i Inspekcji Farmaceutycznej (Dz.U.
Nr 105, poz. 452, z 1993 r. Nr 16, poz. 68 i Nr 47, poz. 211, z 1996
r. Nr 106, poz. 496, z 1997 r. Nr 28, poz. 152, Nr 43, poz. 272, Nr
60, poz. 369, Nr 88, poz. 554, Nr 121, poz. 770, z 1998 r. Nr 106,
poz. 668, z 1999 r. Nr 70, poz. 778 oraz z 2000 r. Nr 12, poz. 136,
Nr 50, poz. 599, Nr 96, poz. 1056 i Nr 120, poz. 1268) pełni swoją
funkcję do czasu powołania Głównego Inspektora Farmaceutycznego na
podstawie art. 111 Prawa farmaceutycznego.
                                  
                              Art. 22.
Do dnia 1 stycznia 2004 r. na stanowisku inspektora farmaceutycznego
do spraw wytwarzania można zatrudnić na czas określony osobę, która
nie ukończyła szkolenia według programu określonego  przez Głównego
Inspektora Farmaceutycznego, spełniającą jednak inne wymagania
określone w art. 114 ust. 3 Prawa farmaceutycznego.
                                  
                              Art. 23.
Dokumenty określone w art. 5 ust. 3 ustawy, o której mowa w art. 1
ust. 2, zachowują ważność w określonych w nich terminach. Na wniosek
wytwórcy terminy ważności mogą być przedłużone, ale nie dłużej niż do
dnia uzyskania przez Rzeczpospolitą Polską członkostwa w Unii
Europejskiej.
                                  
                              Art. 24.
Wyroby medyczne, będące w obrocie i użyciu w dniu wejścia w życie
ustawy, o której mowa w art. 1 ust. 2, wytwórca jest obowiązany
zgłosić do Rejestru Wytwórców i Wyrobów Medycznych nie później niż w
terminie 12 miesięcy od dnia wejścia w życie tej ustawy.
                                  
                              Art. 25.
Prezes Urzędu składa ministrowi właściwemu do spraw zdrowia pierwsze
sprawozdanie ze swej działalności po upływie 6 miesięcy od dnia
utworzenia Urzędu, następne - corocznie do dnia 30 czerwca.
                                  
                              Art. 26.
1. Ilekroć w obowiązujących przepisach jest mowa o środkach
  farmaceutycznych lub lekach rozumie się przez to produkty lecznicze
  w rozumieniu ustawy z dnia 6 września 2001 r.  - Prawo
  farmaceutyczne (Dz.U. Nr ....., poz. ...).
2. Ilekroć w obowiązujących przepisach jest mowa o sprzęcie,
  aparaturze medycznej i materiałach medycznych rozumie się przez to
  wyroby medyczne, o których mowa w ustawie z dnia 27 lipca 2001 r.
  o wyrobach medycznych (Dz.U. Nr ....., poz. ...).
                                  
                              Art. 27.
Do czasu wydania przepisów wykonawczych przewidzianych w ustawach, o
których mowa w art. 1 ust. 1 i 2, pozostają w mocy dotychczasowe
przepisy, o ile nie są z nimi sprzeczne, nie dłużej jednak niż do
dnia 1 stycznia 2003 r.
                                  
                              Art. 28.
Ustawa wchodzi w życie po upływie 60 dni od dnia ogłoszenia, z
wyjątkiem art. 11 pkt 2 i 3, który wchodzi w życie po upływie 14 dni
od dnia ogłoszenia.
