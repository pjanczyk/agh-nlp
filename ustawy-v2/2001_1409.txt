



Dz.U. z 2001 r. Nr 128, poz. 1409
                                                                                
                                                                                
                                                                                
                                     USTAWA
                             z dnia 26 lipca 2001 r.
                                        
                             o towarach paczkowanych
                                        
                                   Rozdział 1
                                 Przepisy ogólne
                                        
                                     Art. 1.
1. Ustawa określa zasady paczkowania produktów przeznaczonych do sprzedaży w
  opakowaniach i oznaczania  opakowań znakiem "e" oraz zasady produkcji butelek
  miarowych i oznaczania ich znakiem  "3".
2. Przepisy ustawy nie naruszają  przepisów odrębnych dotyczących produktów,
  opakowań oraz warunków wprowadzania ich do obrotu.
3. Przepisy ustawy stosuje się do środków farmaceutycznych i materiałów
  medycznych w zakresie, w jakim nie naruszają przepisów dotyczących tych
  produktów.
                                        
                                     Art. 2.
Użyte w ustawie określenia oznaczają:
   1) błąd ilości towaru paczkowanego, oznaczony znakiem T  - różnicę między
     ilością rzeczywistą a ilością nominalną towaru paczkowanego,
   2) butelka miarowa - pojemnik oznaczony znakiem "3", zamykany lub
     przystosowany do zamykania, przeznaczony do przechowywania, transportu lub
     dostarczania cieczy, o pojemności nominalnej od 5 ml do 5 l włącznie,
     posiadający charakterystykę konstrukcyjną i jednolitość wytwarzania
     zapewniającą odpowiednią dokładność pomiaru zawartej w nim cieczy poprzez
     napełnienie do określonego poziomu lub w określonym procencie jego
     pojemności całkowitej, bez konieczności wykonywania niezależnego pomiaru
     ilości nalewanej do niego cieczy, wykonany ze szkła lub innego materiału
     posiadającego taką sztywność i stabilność, która zapewnia pojemnikowi
     zachowanie takich samych właściwości metrologicznych, jakie zapewnia
     szkło,
   3) dopuszczalna ujemna wartość błędu ilości towaru paczkowanego, oznaczona
     znakiem T{1} -  maksymalną dopuszczalną różnicę między ilością rzeczywistą
     a ilością nominalną produktu podaną przez paczkującego,
   4) ilość nominalna towaru paczkowanego - deklarowaną przez paczkującego i
     oznaczoną na opakowaniu  ilość produktu w towarze paczkowanym, bez
     opakowania oraz bez dodatkowych materiałów lub produktów zapakowanych
     razem z produktem, jaką towar paczkowany powinien zawierać,
   5) ilość rzeczywista towaru paczkowanego - przeznaczoną dla nabywcy ilość
     produktu w towarze paczkowanym, bez opakowania i bez dodatkowych
     materiałów lub produktów dodatkowych zapakowanych razem z produktem, jaką
     towar paczkowany faktycznie zawiera; w przypadku produktów, których ilość
     wyraża się w jednostkach objętości, z wyjątkiem produktów zamrożonych,
     ilość rzeczywista powinna być określana w   temperaturze 20 °C,
   6) kontrola wewnętrzna ilości towaru paczkowanego - kontrolę dotyczącą
     ilości produktu w opakowaniu, wykonywaną przez paczkującego w procesie
     paczkowania,
   7) kontrola wewnętrzna butelek miarowych - kontrolę dotyczącą określonych w
     ustawie  wymagań dla butelek miarowych, wykonywaną przez producenta w
     procesie ich produkcji,
   8) metoda referencyjna -  metodę  kontroli towarów paczkowanych lub
     kontroli butelek miarowych, którą stosują organy kontroli w celu
     stwierdzenia poprawności procesu paczkowania produktów lub poprawności
     produkcji butelek miarowych,
   9) opakowanie - w rozumieniu art. 3 ust. 2 pkt 1 i 2 ustawy z dnia 11 maja
     2001 r. o opakowaniach i odpadach opakowaniowych (Dz.U. Nr 63, poz. 638),
  10) paczkowanie - umieszczenie odmierzonej porcji produktu w opakowaniu
     jednostkowym z przeznaczeniem go do sprzedaży w formie towaru
     paczkowanego,
  11) paczkujący - przedsiębiorcę w rozumieniu art. 2 ust. 2 ustawy z dnia 19
     listopada 1999r. - Prawo działalności gospodarczej (Dz.U. Nr 101, poz.
     1178, z 2000 r.  Nr 86, poz. 958 i Nr 114, poz. 1193 oraz z 2001 r. Nr 49,
     poz. 509), który odmierza porcje produktu, umieszcza je w opakowaniu
     jednostkowym i wprowadza towar paczkowany do obrotu po raz pierwszy; dla
     potrzeb ustawy przedsiębiorca wprowadzający na polski obszar celny  towary
     paczkowane, zwany dalej "importerem", traktowany jest  jako paczkujący,
  12) partia towaru paczkowanego, zwana dalej "partią" - określoną liczbę
     jednakowych towarów paczkowanych, o takiej samej ilości nominalnej,
     zapakowanych w tych samych warunkach i w tym samym czasie,
  13) produkt - produkt w rozumieniu art. 3 pkt 1 ustawy z dnia 22 stycznia
     2000 r. o ogólnym bezpieczeństwie produktów (Dz.U. Nr 15, poz. 179),
  14) próbka towaru paczkowanego, zwana dalej "próbką" - pobraną losowo z
     partii określoną  liczbę towarów paczkowanych, na podstawie której
     dokonuje się oceny partii,
  15) towar paczkowany - produkt przeznaczony do sprzedaży, umieszczony w
     opakowaniu jednostkowym dowolnego rodzaju, którego deklarowana ilość,
     odmierzona bez udziału nabywcy, nie może zostać zmieniona  bez otworzenia,
     uszkodzenia lub wyraźnego naruszenia opakowania.
                                        
                                     Art. 3.
1. Paczkujący może wprowadzać do obrotu tylko towary paczkowane spełniające
  wymagania określone w ustawie.
2. Importer towaru paczkowanego jest odpowiedzialny za spełnienie wymagań
  obowiązujących paczkującego zgodnie z ustawą, o ile umowy międzynarodowe
  ratyfikowane przez Rzeczpospolitą Polską nie stanowią inaczej.
                                        
                                     Art. 4.
1. Paczkowanie produktów  i produkcja butelek miarowych podlegają nadzorowi
  właściwych  organów administracji miar.
2. Nadzór, o którym mowa w ust. 1, obejmuje:
   1) kontrolę stosowania w procesie paczkowania zalegalizowanych przyrządów
     pomiarowych,
   2) kontrolę  stosowanego  przez paczkującego  systemu  kontroli wewnętrznej
     ilości towaru paczkowanego,
   3) kontrolę stosowanego przez producenta butelek miarowych  systemu
     kontroli wewnętrznej tych butelek.
3.   Nadzór jest sprawowany przez:
   1) wydawanie zaleceń pokontrolnych i sprawdzanie stanu ich realizacji,
   2) kierowanie do organu właściwego w sprawach o wykroczenia wniosków o
     ukaranie,
   3) kierowanie do właściwych terytorialnie organów inspekcji wniosków o
     przeprowadzenie kontroli towarów paczkowanych, w zakresie ich właściwości,
     w razie stwierdzenia niezgodności  paczkowania z przepisami ustawy.
                                        
                                     Art. 5.
 1. Towary paczkowane znajdujące się w obrocie lub przeznaczone do wprowadzenia
  do obrotu podlegają kontroli Inspekcji Handlowej, Inspekcji Jakości Handlowej
  Artykułów Rolno-Spożywczych i Inspekcji Farmaceutycznej, w zakresie
  przewidzianym w niniejszej ustawie oraz w zakresie ich właściwości, w trybie
  i na warunkach określonych w przepisach odrębnych.
2. Inspekcje wymienione w ust. 1 mogą organizować kontrole wspólnie z organami
  administracji miar.
                                   Rozdział 2
                           Zasady paczkowania towarów
                                        
                                     Art. 6.
1. Produkty mogą być umieszczane w opakowaniach jednostkowych dowolnego rodzaju
  pod warunkiem, że nie wprowadzają nabywcy w błąd co do ilości rzeczywistej.
2. Towary paczkowane, z wyjątkiem tych, o których mowa w ust. 3, wprowadzane są
  do obrotu w opakowaniach jednostkowych o dowolnej  ilości nominalnej.
3. Produkty określone w załączniku nr 1 do ustawy, przeznaczone do sprzedaży
  jako towary paczkowane w opakowaniach jednostkowych o ilości nominalnej nie
  mniejszej niż 5 g lub 5 ml i nie większej niż 10 kg lub 10 l mogą być
  wprowadzane do obrotu wyłącznie w opakowaniach o określonych ilościach
  nominalnych.
4. Rada Ministrów określi, w drodze rozporządzenia, ilości nominalne zawartości
  opakowań jednostkowych towarów paczkowanych dla produktów, o których mowa w
  ust. 3, uwzględniając zobowiązania międzynarodowe Rzeczypospolitej Polskiej.
                                        
                                     Art. 7.
1. Oznakowanie umieszczone na towarach paczkowanych powinno być łatwe do
  odczytania i widoczne w normalnych warunkach prezentacji, a także  wykonane w
  sposób  nie dający się usunąć bez uszkodzenia opakowania. Poza wymaganiami
  dotyczącymi oznakowania produktów określonymi w przepisach odrębnych, towary
  paczkowane wprowadzane do obrotu powinny posiadać następujące oznakowania:
   1) nazwę produktu,
   2) ilość nominalną produktu,
   3) oznaczenie paczkującego.
2. Rada Ministrów określi, w drodze rozporządzenia, szczegółowe wymagania
  dotyczące oznakowań, o których mowa w ust. 1, jak również przypadki, w
  których paczkujący zwolniony będzie z obowiązku umieszczania tych oznakowań,
  uwzględniając konieczność ochrony praw konsumentów oraz zobowiązania
  międzynarodowe Rzeczypospolitej Polskiej.
                                        
                                     Art. 8.
1. Paczkujący jest odpowiedzialny za to, aby towar paczkowany spełniał
  wymagania określone w ustawie. W szczególności ponosi on odpowiedzialność za
  zapewnienie, że ilość rzeczywista odpowiada ilości nominalnej podanej na
  opakowaniu jednostkowym, z zastrzeżeniem ust. 2.
2. Partię towaru uznaje się za spełniającą wymagania ustawy w zakresie
  dotyczącym ilości rzeczywistej, jeżeli wynik kontroli przeprowadzonej według
  metody referencyjnej lub metody o porównywalnej skuteczności jest pozytywny.
3. Partia towaru, której wynik kontroli według metody referencyjnej jest
  negatywny, nie może być wprowadzona do obrotu.
                                        
                                     Art. 9.
1. Paczkujący jest odpowiedzialny za zorganizowanie i przeprowadzanie kontroli
  wewnętrznej ilości towaru paczkowanego. Kontrola ta może być przeprowadzana
  wyłącznie przy pomocy zalegalizowanych przyrządów pomiarowych, odpowiednich
  do wykonywania niezbędnych czynności.
2.  Kontroli dokonuje się przez zbadanie każdej sztuki towaru paczkowanego lub
  przez zbadanie próbki zgodnie z przyjętym systemem  kontroli wewnętrznej
  ilości towaru paczkowanego.
3. Jeżeli paczkujący dokonuje kontroli przez zbadanie próbki, przyjęty system
  kontroli wewnętrznej ilości towaru paczkowanego   powinien zapewniać
  skuteczność porównywalną do skuteczności metody referencyjnej. Opis metody
  referencyjnej statystycznej kontroli towarów paczkowanych zawiera załącznik
  nr 2 do ustawy.
                                        
                                    Art. 10.
W przypadku towarów paczkowanych importowanych importer powinien posiadać
dokumentację świadczącą o tym, że w procesie paczkowania stosowane były
odpowiednie metody kontroli ilości rzeczywistej, pozwalające uznać spełnienie
warunków, o których mowa  w art. 8 ust. 1, bez przeprowadzenia dodatkowej
kontroli, o której mowa w art. 9.
                                        
                                    Art. 11.
Wymagania  dotyczące kontroli wewnętrznej ilości towaru paczkowanego uważa się
za spełnione, jeżeli paczkujący wykorzystuje przy paczkowaniu butelki miarowe i
napełnia je do poziomu odpowiadającego pojemności,  określonej w pkt 1 lit. a)
załącznika nr 4 do ustawy.
                                        
                                    Art. 12.
1. Paczkujący, w terminie co najmniej 30 dni przed rozpoczęciem paczkowania
  produktów, jest obowiązany zgłosić ten fakt dyrektorowi okręgowego urzędu
  miar, właściwego dla miejsca  siedziby paczkującego.
2. Zgłoszenie, o którym mowa w ust. 1, powinno zawierać:
   1) oznaczenie paczkującego,
   2) siedzibę i adres,
   3) miejsce paczkowania lub, w przypadku towarów importowanych, miejsce ich
     składowania,
   4) rodzaj paczkowanego produktu.
3. Do zgłoszenia paczkujący powinien dołączyć aktualny wypis z Krajowego
  Rejestru Sądowego.
                                        
                                    Art. 13.
1. W przypadku gdy w trakcie sprawowania nadzoru, o którym mowa w art. 4 ust. 2
  pkt 1 i 2, właściwe terytorialnie organy administracji miar stwierdzą
  stosowanie w procesie paczkowania niezalegalizowanych przyrządów pomiarowych
  lub wadliwość stosowanego systemu kontroli wewnętrznej ilości towaru
  paczkowanego, organ przeprowadzający kontrolę może wystąpić z wnioskiem do
  właściwych terytorialnie organów inspekcji, o których mowa w art. 5 ust. 1, o
  przeprowadzenie badania partii zgodnie z metodą referencyjną określoną w
  załączniku nr 2 do ustawy.
2. Badania próbek mogą być przeprowadzane w pomieszczeniach paczkującego lub w
  laboratoriach właściwych inspekcji.
3. Stwierdzenie wadliwości partii następuje po wykonaniu badań kontrolnych przy
  zastosowaniu metody zapewniającej skuteczność porównywalną ze skutecznością
  metody referencyjnej.
                                        
                                    Rozdział 3
               Warunki oznaczania towarów paczkowanych znakiem "e"
                                        
                                    Art. 14.
Przepisy niniejszego rozdziału stosuje się do towarów paczkowanych wprowadzanych
do obrotu w opakowaniach jednostkowych o ilości nominalnej wyrażonej w
jednostkach masy lub objętości, która jest nie mniejsza niż 5 g lub 5 ml i nie
większa niż 10 kg lub 10 l.
                                        
                                    Art. 15.
1. Paczkujący może na własną odpowiedzialność oznaczać znakiem "e" towary
  paczkowane, o których mowa w art. 14, jeżeli towary te oraz proces kontroli
  ich paczkowania spełniają warunki określone w niniejszym rozdziale.
2. Znak "e" oznacza gwarancję paczkującego, że towar paczkowany spełnia
  wymagania  określone w przepisach niniejszego rozdziału. Wzór znaku "e"
  określa  załącznik nr 3 do ustawy.
3. Umieszczanie na opakowaniach znaków podobnych do znaku "e" jest zabronione.
4. Znak "e", o wysokości co najmniej 3 mm, umieszcza się na opakowaniu obok
  oznaczenia nominalnej masy lub objętości.
5. Rada Ministrów może, w drodze rozporządzenia, ograniczyć możliwość
  oznaczania znakiem "e" niektórych grup towarów paczkowanych i dopuścić ich
  wprowadzanie do obrotu wyłącznie w opakowaniach o ściśle określonych
  ilościach nominalnych, uwzględniając konieczność ochrony praw konsumentów
  oraz zobowiązania międzynarodowe Rzeczypospolitej Polskiej.
                                        
                                    Art. 16.
1. Paczkujący w terminie co najmniej 60 dni przed rozpoczęciem paczkowania
  produktów jest obowiązany przekazać dyrektorowi właściwego terytorialnie
  okręgowego urzędu miar opis przyjętego przez siebie systemu kontroli
  wewnętrznej ilości towaru paczkowanego, gwarantującego właściwą kontrolę
  ilości rzeczywistej.
2. Dyrektor właściwego terytorialnie okręgowego urzędu miar w terminie 45 dni
  od dnia otrzymania od paczkującego opisu przyjętego systemu  kontroli, o
  którym mowa w ust. 1, może wydać zalecenia niezbędne do spełnienia wymagań
  wynikających z ustawy.
3. Paczkujący może wystąpić do dyrektora właściwego terytorialnie okręgowego
  urzędu miar z wnioskiem o wydanie zaświadczenia potwierdzającego, że
  przedstawiony opis przyjętego przez niego systemu kontroli wewnętrznej ilości
  towaru paczkowanego jest zgodny z przepisami ustawy.
                                        
                                    Art. 17.
1. Paczkujący może oznaczać towary paczkowane znakiem "e"  tylko w przypadku,
  gdy podczas ich paczkowania stosowany był system  kontroli wewnętrznej
  ilości  towaru paczkowanego, którego opis został przekazany dyrektorowi
  właściwego terytorialnie okręgowego urzędu miar w trybie, o którym mowa w
  art. 16 ust. 1.
2. W przypadku otrzymania zaleceń, o których mowa w art. 16 ust. 2, paczkujący
  jest obowiązany  do ich uwzględnienia  przed przystąpieniem do oznaczania
  znakiem "e".
3. Stosowany przez paczkującego system kontroli wewnętrznej ilości towaru
  paczkowanego powinien zapewniać skuteczność porównywalną do skuteczności
  metody referencyjnej.
                                        
                                    Art. 18.
1. Paczkujący jest obowiązany do dokumentowania w formie pisemnej
  przeprowadzanych kontroli wewnętrznych ilości towaru paczkowanego w sposób
  zapewniający możliwość sprawdzenia przez organy administracji miar:
   1) czasu i miejsca przeprowadzenia tych kontroli,
   2) wielkości sprawdzanej partii i pobranej   próbki,
   3) wyników badania próbki wraz z określeniem, czy stwierdzony błąd nie
     przekracza dopuszczalnej wartości i czy dana partia spełnia kryteria
     dopuszczalności wprowadzenia do obrotu.
2. Paczkujący może wprowadzić do obrotu partię  po przeprowadzeniu kontroli
  wewnętrznej ilości  towaru paczkowanego i stwierdzeniu, że dana partia
  spełnia kryteria dopuszczalności wprowadzenia do obrotu.
3. Paczkujący obowiązany jest do przechowywania dokumentacji, o której mowa w
  ust. 1, w sposób uporządkowany chronologicznie, przez okres przydatności
  danej partii towaru do użytku, co najmniej przez okres roku i nie dłużej niż
  przez okres dwóch lat od daty przeprowadzenia kontroli.
4. Na żądanie organu administracji miar paczkujący jest obowiązany udostępnić
  dokumentację przeprowadzonych kontroli wewnętrznych ilości towaru
  paczkowanego.
5. Organy inspekcji, o których mowa w art. 5, mają prawo wglądu do dokumentacji
  określonej w ust. 1 w celu ustalenia ilości rzeczywistej towarów
  wprowadzonych przez paczkującego do obrotu.
                                        
                                    Art. 19.
1. Dyrektor właściwego terytorialnie okręgowego urzędu miar, nie częściej niż
  raz w roku, przeprowadza w pomieszczeniach paczkującego kontrole planowe w
  celu stwierdzenia poprawności stosowanego przez paczkującego systemu kontroli
  wewnętrznej ilości towaru paczkowanego.
2. Za czynności wykonywane przez dyrektora, właściwego terytorialnie okręgowego
  urzędu miar, związane z planowaną kontrolą towarów paczkowanych, pobiera się
  od paczkującego opłaty zgodnie z przepisami ustawy z dnia 11 maja 2001 r. Prawo
o miarach (Dz.U. Nr 63, poz. 636).
3. Właściwe terytorialnie organy administracji miar mogą w każdym czasie
  przeprowadzać kontrole doraźne. Za czynności wykonywane przez dyrektora, o
  którym mowa w ust. 1, związane z kontrolą doraźną nie pobiera się opłaty,
  chyba że w ich wyniku zostanie stwierdzone stosowanie  niewłaściwych
  przyrządów pomiarowych lub, że przyjęty system kontroli wewnętrznej ilości
  towaru paczkowanego może powodować przekroczenie dopuszczalnej ujemnej
  wartości błędu ilości towaru paczkowanego T1. W takim przypadku pobierane są
  opłaty jak za kontrole planowe.
4. Do kontroli planowych i doraźnych stosuje się odpowiednio przepis art. 13
  ust. 1.
                                        
                                    Art. 20.
Towary paczkowane oznaczone znakiem "e" przez paczkującego w krajach
członkowskich Unii Europejskiej zgodnie z obowiązującymi w tych krajach
przepisami, są dopuszczane do obrotu na terytorium Rzeczypospolitej Polskiej bez
konieczności przeprowadzania dodatkowej kontroli.
                                        
                                   Rozdział 4
                                 Butelki miarowe
                                        
                                    Art. 21.
1. Producent butelek może na własną odpowiedzialność oznaczać je znakiem "3"
  (odwrócony epsilon) o wysokości co najmniej 3 mm, stanowiącym gwarancję
  producenta, że butelka spełnia wymagania określone w ustawie. Wymagania
  metrologiczne dotyczące butelek miarowych zawiera załącznik nr 4 do ustawy.
2. Wzór znaku "3"określa załącznik nr 5 do ustawy.
                                        
                                    Art. 22.
1. Butelka miarowa powinna posiadać łatwe do odczytania, dobrze widoczne oraz
  nieusuwalne oznakowania:
   1) na boku, przy krawędzi dna lub na dnie:
     a) wartości pojemności nominalnej w litrach, centylitrach lub mililitrach,
       podane wraz z symbolem zastosowanej jednostki miary, cyframi o wysokości
       co najmniej:
         - 3 mm, jeżeli nominalna pojemność jest mniejsza od 20 cl,
         - 4 mm, jeżeli nominalna pojemność wynosi od 20 cl do 100 cl,
         - 6 mm, jeżeli nominalna pojemność jest większa od 100 cl,
     b) znak identyfikacyjny producenta,
     c) znak "3",
   2)  na dnie lub przy krawędzi dna w sposób zapewniający rozróżnienie z
     oznakowaniami, o których mowa w pkt 1, cyframi o tej samej wysokości, w
     jakich jest wyrażana odpowiednia pojemność nominalna, zgodnie z metodą lub
     metodami napełniania:
     a) wartość pojemności brzegowej wyrażonej w centylitrach bez symbolu cl
       lub
     b) wartość odległości, wyrażonej w milimetrach, od poziomu krawędzi do
       poziomu napełnienia odpowiadającego pojemności nominalnej z symbolem mm.
2. Na butelce mogą być umieszczane inne oznakowania, pod warunkiem że nie będą
  podobne do oznakowań, o których mowa w ust. 1.
                                        
                                    Art. 23.
1. Producent przed rozpoczęciem produkcji butelek miarowych jest obowiązany
  zgłosić Prezesowi Głównego Urzędu Miar znak służący do identyfikacji
  producenta.
2. Znak identyfikacyjny producenta powinien posiadać indywidualne cechy
  graficzne pozwalające jednoznacznie odróżnić go od zarejestrowanych już
  znaków identyfikacyjnych innych producentów.
3. Każdy producent jest obowiązany umieszczać na produkowanych przez siebie
  butelkach miarowych spełniających wymagania niniejszej ustawy znak
  identyfikacyjny producenta.
                                        
                                    Art. 24.
1. Prezes Głównego Urzędu Miar prowadzi jawny rejestr znaków identyfikacyjnych
  producentów butelek miarowych, zwany dalej "rejestrem".
2. Rejestr powinien zawierać:
   1) oznaczenie producenta,
   2) siedzibę i adres,
   3) numer, pod którym producent został zarejestrowany w Krajowym Rejestrze
     Sądowym,
   4) symbol graficzny stanowiący znak identyfikacyjny producenta.
                                        
                                    Art. 25.
1. Prezes Głównego Urzędu Miar dokonuje wpisu znaku identyfikacyjnego
  producenta do rejestru w terminie 14 dni od dnia otrzymania zgłoszenia.
  Zgłoszenie winno zawierać dane, o których mowa w art. 24 ust. 2, aktualny
  wypis z Krajowego Rejestru Sądowego i 5 egzemplarzy wzoru znaku o wymiarach
  nie większych niż 5 cm x 5 cm.
2. Prezes Głównego Urzędu Miar odmawia wpisu w przypadku, gdy znak zgłoszony
  przez producenta jest identyczny ze znakiem już wcześniej wpisanym do
  rejestru.
3. Prezes Głównego Urzędu Miar jest obowiązany wydać pisemne zaświadczenie o
  wpisie znaku identyfikacyjnego do rejestru w terminie 14 dni od dnia
  dokonania wpisu.
4. W przypadku gdy zgłoszony przez producenta wniosek posiada braki formalne
  lub znak identyfikacyjny producenta nie posiada indywidualnych cech
  graficznych pozwalających jednoznacznie odróżnić go od wpisanych już do
  rejestru znaków identyfikacyjnych innych producentów, co może wprowadzać w
  błąd co do tożsamości producenta butelek miarowych, Prezes Głównego Urzędu
  Miar zawiadamia o powyższym wnioskodawcę w terminie 14 dni od dnia otrzymania
  zgłoszenia oraz wzywa go do usunięcia braków formalnych lub do zmiany znaku w
  terminie nie dłuższym niż 30 dni od dnia otrzymania zawiadomienia.
5. Jeżeli w wyznaczonym terminie producent nie uzupełni wniosku lub nie
  przedstawi innego znaku identyfikacyjnego, Prezes Głównego Urzędu Miar
  pozostawia sprawę bez rozpoznania, informując o powyższym wnioskodawcę.
6. Odmowa wpisu następuje w formie decyzji administracyjnej.
                                        
                                    Art. 26.
Prezes Głównego Urzędu Miar jest obowiązany informować właściwe organy państw
członkowskich Unii Europejskiej oraz Komisję Europejską o znakach
identyfikacyjnych producenta wpisanych do rejestru w terminie 30 dni od dnia
dokonania wpisu.
                                        
                                    Art. 27.
1. Producent butelek miarowych jest odpowiedzialny za zorganizowanie i
  przeprowadzanie kontroli wewnętrznej butelek miarowych. Kontrola ta może być
  przeprowadzana wyłącznie przy pomocy zalegalizowanych przyrządów pomiarowych,
  odpowiednich do wykonywania niezbędnych czynności.
2. Stosowany przez producenta system kontroli wewnętrznej butelek miarowych
  powinien zapewniać skuteczność porównywalną do skuteczności metody
  referencyjnej. Opis metody referencyjnej kontroli butelek miarowych zawiera
  załącznik nr 6 do ustawy.
3. Producent, w terminie co najmniej 60 dni przed rozpoczęciem produkcji
  butelek miarowych jest obowiązany przekazać dyrektorowi właściwego
  terytorialnie okręgowego urzędu miar opis przyjętego przez siebie systemu
  kontroli wewnętrznej butelek miarowych. Przepisy art. 16 ust. 2 i 3 stosuje
  się odpowiednio.
4. Producent może wprowadzać do obrotu partię butelek miarowych po
  przeprowadzeniu kontroli wewnętrznej, o której mowa w ust. 1 i stwierdzeniu
  pozytywnego wyniku kontroli.
                                        
                                    Art. 28.
1. Butelki miarowe podlegają kontroli administracji miar przez pobranie próbek
  w pomieszczeniach producenta.
2. Do kontroli butelek miarowych stosuje się odpowiednio przepisy art. 18 ust.
  1, 3 i 4 oraz art. 19.
3. Stwierdzenie poprawności danej partii w ramach kontroli, o której mowa w
  ust. 1, następuje po wykonaniu badań kontrolnych, przy zastosowaniu metody
  zapewniającej skuteczność porównywalną ze skutecznością metody referencyjnej.
                                        
                                   Rozdział 5
                                 Przepisy karne
                                        
                                    Art. 29.
Kto, paczkując lub wprowadzając po raz pierwszy do obrotu towary paczkowane,
oznacza je znakiem "e", będąc świadomym, że nie spełniają one wymagań
określonych dla tego znaku, podlega karze grzywny do 5.000 złotych.
                                        
                                    Art. 30.
Kto, oznacza znakiem "3" butelki niespełniające wymagań określonych dla tego
znaku lub butelki takie wprowadza po raz pierwszy do obrotu, podlega karze
grzywny do 5.000 złotych.
                                        
                                    Art. 31.
Kto, będąc odpowiedzialnym za działalność produkcyjną lub za kontrolę ilości
rzeczywistej, nie przestrzega obowiązków wynikających z przyjętego systemu
kontroli wewnętrznej ilości towarów paczkowanych lub kontroli wewnętrznej
butelek miarowych lub prowadzi wymaganą dokumentację tych systemów nierzetelnie,
podlega karze grzywny do 1.000 złotych.
                                        
                                   Rozdział 6
                       Zmiany w przepisach obowiązujących
                                        
                                    Art.  32.
W ustawie z dnia 20 maja 1971 r. Kodeks wykroczeń (Dz.U. Nr 12, poz. 114, z 1981
r. Nr 24, poz. 124, z 1982 r. Nr 16, poz. 125, z 1983 r. Nr 6, poz. 35 i Nr 44,
poz. 203, z 1984 r. Nr 54, poz. 275, z 1985 r. Nr 14, poz. 60 i Nr 23, poz. 100,
z 1986 r. Nr 39, poz. 193, z 1988 r. Nr 20, poz. 135 i Nr 41, poz. 324, z 1989
r. Nr 34, poz. 180, z 1990 r. Nr 51, poz. 297, Nr 72, poz. 422 i Nr 86, poz.
504, z 1991 r. Nr 75, poz. 332 i Nr 91, poz. 408, z 1992 r. Nr 24, poz. 101, z
1994 r. Nr 123, poz. 600, z 1995 r. Nr 6, poz. 29, Nr 60, poz. 310 i Nr 95, poz.
475, z 1997 r. Nr 54, poz. 349, Nr 60, poz. 369, Nr 85, poz. 539, Nr 98, poz.
602, Nr 104, poz. 661, Nr 106, poz. 677, Nr 111, poz. 724, Nr 123, poz. 779, Nr
133, poz. 884 i Nr 141, poz. 942, z 1998 r. Nr 113, poz. 717, z 1999 r. Nr 83,
poz. 931 i Nr 101, poz. 1178 oraz z 2000 r. Nr 22, poz. 271, Nr 73, poz. 852,
Nr 74, poz. 855 i Nr 117 poz. 1228) wprowadza się następujące zmiany:
1) w art. 136 § 1 po wyrazie "jakość" dodaje się wyrazy "lub ilość nominalną",
2) w art. 137 § 1 po wyrazie "cen" dodaje się wyrazy "lub ilości nominalnej".
                                        
                                    Art. 33.
  W ustawie z dnia 26 lutego 1982 r. o cenach (Dz.U. z 1988 r. Nr 27, poz. 195,
z 1990 r. Nr 34, poz. 198,  z 1991 r. Nr 100, poz. 442,  z 1993 r. Nr 11, poz.
50, z 1994 r. Nr 111, poz. 536, z 1996  r. Nr 106, poz. 496, z 1997 r. Nr 54,
poz. 348 i Nr 160, poz. 1085, z 1998 r. Nr 106, poz. 668 oraz z 2000 r. Nr 12,
poz. 136,  Nr 62, poz. 718, Nr 73 poz.  852 i Nr 120, poz. 1268)  w art. 16 w
ust. 1 w pkt. 2  po wyrazach: "przy ustalaniu ceny", dodaje się wyrazy "lub
zadeklarowanej na opakowaniu towaru paczkowanego,".
                                        
                                   Rozdział 7
                         Przepisy przejściowe i końcowe
                                        
                                    Art. 34.
Paczkujący produkty oraz producenci butelek miarowych przed wejściem w życie
ustawy, mogą prowadzić produkcję pod warunkiem spełnienia obowiązków
zgłoszeniowych i rejestracyjnych, o których mowa w art. 12 ust. 1, art. 16 ust.
1, art. 23 ust. 1 i art. 27 ust. 3, w terminie 60 dni od dnia wejścia w życie
ustawy.
                                        
                                    Art. 35.
Ustawa wchodzi w życie z dniem 1 stycznia 2003 r., z wyjątkiem art. 6 ust. 3 i
4, art. 20 i art. 26, które stosuje się z dniem uzyskania przez Rzeczpospolitą
Polską członkostwa w Unii Europejskiej.

Załączniki                                                            
