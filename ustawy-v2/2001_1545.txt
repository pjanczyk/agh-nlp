



Dz.U. z 2001 r. Nr 138, poz. 1545
                                        
                                        
                                     USTAWA
                          z dnia 18 września 2001  r.
                                        
                                  Kodeks morski
                                        
                                        
                                    TYTUŁ  I
                                 Przepisy ogólne
                                        
                                     Art. 1.
 § 1. Kodeks morski reguluje stosunki prawne związane z żeglugą morską.
 § 2. W stosunkach cywilnoprawnych związanych z żeglugą morską stosuje się - w
     braku odpowiednich przepisów Kodeksu morskiego - przepisy prawa cywilnego.
 § 3. Stosunki pracy na statkach morskich, sprawy bezpieczeństwa morskiego,
     zapobieganie zanieczyszczaniu morza przez statki oraz inne sprawy w
     zakresie nieuregulowanym przepisami Kodeksu morskiego, regulują odrębne
     przepisy.
                                        
                                     Art. 2.
 § 1. Statkiem morskim jest każde urządzenie pływające przeznaczone lub używane
     do żeglugi morskiej,  zwane dalej "statkiem".
 § 2. Statkiem morskim w budowie jest statek, którego stępkę położono lub
     wykonano równorzędną pracę konstrukcyjną w miejscu wodowania, aż do
     zakończenia budowy.
                                        
                                     Art. 3.
 § 1. Kodeks morski stosuje się do morskich statków handlowych.
 § 2. Morskim statkiem handlowym jest statek przeznaczony lub używany do
     prowadzenia działalności gospodarczej, a w szczególności do: przewozu
     ładunku lub pasażerów, rybołówstwa morskiego lub pozyskiwania innych
     zasobów morza, holowania, ratownictwa morskiego, wydobywania mienia
     zatopionego w morzu, pozyskiwania zasobów mineralnych dna morza oraz
     zasobów znajdującego się pod nim wnętrza Ziemi.
                                        
                                     Art. 4.
Do statków morskich używanych wyłącznie do celów naukowo-badawczych, sportowych
lub rekreacyjnych stosuje się Kodeks morski z wyjątkiem przepisów o przewozie
ładunku lub pasażerów oraz przepisów o awarii wspólnej.
                                        
                                     Art. 5.
 § 1. Do statków morskich pełniących wyłącznie specjalną służbę państwową
     stosuje się Kodeks morski z wyjątkiem przepisów o przewozie ładunku lub
     pasażerów, o awarii wspólnej i o przywilejach na statku.
 § 2.  Do statków pełniących specjalną służbę państwową zalicza się w
     szczególności statki: hydrograficzne, dozorcze, pożarnicze,
     telekomunikacyjne, celne, sanitarne, szkolne, pilotowe, statki używane
     wyłącznie do ratowania życia na morzu lub do łamania  lodów.
                                        
                                     Art. 6.
 § 1. Z zastrzeżeniem wyjątków przewidzianych w ustawie, nie stosuje się Kodeksu
     morskiego do jednostek pływających Marynarki Wojennej, Straży Granicznej
     oraz Policji.
 § 2. Przepisów Kodeksu morskiego o przewozie ładunku lub pasażerów nie stosuje
     się do transportów wojskowych morskimi statkami handlowymi, chyba że
     strony umowy przewozu morskiego postanowią inaczej.
                                        
                                     Art. 7.
Armatorem jest ten, kto we własnym imieniu uprawia żeglugę statkiem morskim
własnym lub cudzym.
                                        
                                     Art. 8.
 § 1. Terminy przedawnienia roszczeń ze stosunków regulowanych Kodeksem morskim
     mogą być przedłużane umową stron zawartą na piśmie po zaistnieniu
     zdarzenia, z którego wynikło roszczenie.
 § 2. Przepis §1 nie dotyczy roszczeń stwierdzonych prawomocnym orzeczeniem sądu
     lub wyrokiem sądu polubownego, a także ugodą zawartą przed tymi sądami.
                                        
                                    TYTUŁ II
                                  Statek morski
                                        
                                     Dział I
                           Polska przynależność statku
                                        
                                     Art. 9.
 § 1. Żeglugę pod polską banderą może uprawiać tylko statek o polskiej
     przynależności.
 § 2. Z zastrzeżeniem § 3 stały przewóz pasażerów lub ładunku pomiędzy portami
     polskimi może uprawiać tylko statek o polskiej przynależności.
 § 3. Terenowy organ administracji morskiej, na którego obszarze działania
     znajduje się port rozpoczęcia podróży, może, w uzasadnionych przypadkach,
     zezwolić na wykonywanie przez czas oznaczony stałego przewozu pomiędzy
     portami polskimi przez statek o obcej przynależności.
                                        
                                    Art. 10.
 § 1. Statkiem o polskiej przynależności jest:
   1) statek stanowiący polską własność, o którym mowa w art. 73 § 1  i  2,
   2) statek uważany za stanowiący polską własność, o którym mowa w art. 73
     § 3,
   3) statek niestanowiący polskiej własności, który czasowo uzyskał polską
     przynależność, o którym mowa w art. 13 § 1.
 § 2. Przepisy niniejszego działu dotyczące statku stanowiącego polską własność
     stosuje się do statków uważanych za stanowiące polską własność.
                                        
                                    Art. 11.
 § 1. Statek o polskiej przynależności jest obowiązany podnosić polską banderę.
 § 2. Minister właściwy do spraw gospodarki morskiej może, w  drodze
     rozporządzenia,  zwolnić niektóre rodzaje statków o polskiej
     przynależności  z obowiązku podnoszenia bandery. Zwolnienie nie może
     dotyczyć statków uprawiających żeglugę poza terytorium Rzeczypospolitej
     Polskiej.
                                        
                                    Art. 12.
 § 1. Statek o polskiej przynależności oznacza się nazwą na dziobie, z każdej
     burty i na rufie. Pod nazwą na rufie powinna być uwidoczniona nazwa portu
     macierzystego statku.
 § 2. Właściciel nadaje statkowi nazwę i wskazuje port morski jako port
     macierzysty statku. Nazwa podlega zatwierdzeniu, przez dyrektora urzędu
     morskiego właściwego dla portu macierzystego statku w drodze decyzji
     administracyjnej.
 § 3. Minister właściwy do spraw gospodarki morskiej określi, w drodze
     rozporządzenia, tryb postępowania w sprawach nadawania i zatwierdzenia
     nazwy statku, uwzględniając konieczność jego indywidualizacji.
 § 4. Minister właściwy do spraw gospodarki morskiej  może określić, w drodze
     rozporządzenia, inny, niż wskazany w § 1, sposób oznaczania niektórych
     statków, mając na względzie ich rodzaj, przeznaczenie i rodzaj żeglugi.
                                        
                                    Art. 13.
 § 1. Statek niestanowiący polskiej własności może uzyskać polską przynależność
     na czas oznaczony, jeżeli wnioskodawca łącznie spełni następujące wymogi:
   1) jest osobą prawną mającą w Rzeczypospolitej Polskiej siedzibę lub oddział
     bądź jest osobą fizyczną zamieszkałą w Rzeczypospolitej Polskiej lub
     mającą w Rzeczypospolitej Polskiej oddział,
   2) przedstawi umowę najmu lub dzierżawy statku bądź inną umowę, na podstawie
     której  będzie mógł uprawiać żeglugę statkiem we własnym imieniu,
   3) zobowiąże się, że będzie prowadził działalność armatorską w
     Rzeczypospolitej Polskiej,
   4) złoży urzędowo poświadczony odpis lub wyciąg ze stałego rejestru statków,
     zawierający opis statku, oznaczenie właściciela oraz inne dane z tego
     rejestru, a w szczególności wpisane prawa zastawu i ograniczenia w
     rozporządzaniu statkiem,
   5) przedstawi pisemną zgodę właściwych organów państwa stałego rejestru
     statków, właściciela statku i wszystkich wierzycieli hipotecznych na
     nadanie statkowi polskiej przynależności oraz zapewnienie właściwych
     organów państwa stałego rejestru statku, że w czasie trwania polskiej
     przynależności statek nie będzie uprawniony do podnoszenia bandery tego
     państwa,
   6) wskaże port macierzysty statku w Rzeczypospolitej Polskiej.
 § 2. Statek niestanowiący polskiej własności uzyskuje czasową polską
     przynależność przez wpis do rejestru okrętowego, na podstawie
     postanowienia izby morskiej stwierdzającego okres przynależności.
                                        
                                    Art. 14.
Armator prowadzący w Rzeczypospolitej Polskiej działalność za pośrednictwem
oddziału podlega, w zakresie spraw związanych z uprawianiem żeglugi statkiem,
który uzyskał czasową polską przynależność, polskiemu prawu i jurysdykcji sądów
polskich w takim zakresie, w jakim podlega im osoba mająca w Rzeczypospolitej
Polskiej siedzibę lub miejsce zamieszkania.
                                        
                                    Art. 15.
Armator, którego statek uzyskał czasową polską przynależność, jest obowiązany
obsadzić statek załogą zgodnie z polskimi przepisami i poddać statek polskim
przepisom, w szczególności w zakresie: pomiaru, bezpieczeństwa morskiego,
dokumentów statku i ochrony środowiska.
                                        
                                    Art. 16.
Nazwa statku, który uzyskał czasową polską przynależność, może być zmieniona
tylko za zgodą właściwych władz państwa stałego rejestru statku oraz jego
właściciela i wierzycieli hipotecznych.
                                        
                                    Art. 17.
 § 1. Statek niestanowiący polskiej własności traci uzyskaną czasową polską
     przynależność, jeżeli:
   1) przestanie  być spełniany którykolwiek z wymogów wymienionych w art. 13 §
     1,
   2) upłynie okres, na jaki uzyskał przynależność, i okres ten nie zostanie
     przedłużony,
   3) wniesie o to armator statku,
   4) armator statku nie przestrzega przepisów niniejszego działu,
   5) zostanie wydana decyzja w trybie art. 18.
 § 2. Utrata przez statek czasowej polskiej przynależności następuje z dniem
     wykreślenia statku z polskiego rejestru okrętowego, na podstawie
     postanowienia izby morskiej.
                                        
                                    Art. 18.
Minister właściwy do spraw gospodarki morskiej może wydać decyzję o utracie
czasowej polskiej przynależności statku, jeżeli wymaga tego interes państwa, a w
szczególności interes polskiej gospodarki morskiej. Z tych samych względów
minister właściwy do spraw  gospodarki morskiej może wydać decyzję
sprzeciwiającą się uzyskaniu przez statek czasowej polskiej przynależności.
                                        
                                    Art. 19.
 § 1. Polska przynależność statku stanowiącego polską własność może być
     zawieszona na wniosek właściciela.
 § 2. Właściciel statku wskazuje we wniosku okres zawieszenia, rejestr, do
     którego statek będzie wpisany oraz przedstawia pisemną zgodę wierzycieli
     hipotecznych na zawieszenie polskiej przynależności statku.
 § 3. Postanowienie o zawieszeniu wydaje izba morska, ustalając okres
     zawieszenia.
 § 4. Wpis stwierdzający zawieszenie staje się skuteczny z dniem zawiadomienia
     izby morskiej przez właściciela statku o uzyskaniu przez statek obcej
     przynależności.
 § 5. W okresie zawieszenia polskiej przynależności statek nie może podnosić
     polskiej bandery.
                                        
                                    Art. 20.
Nazwa statku stanowiącego polską własność, którego polska przynależność została
zawieszona, nie może być zmieniona w okresie zawieszenia bez zgody jego
właściciela i wierzycieli hipotecznych. Portem macierzystym takiego statku
powinien być port państwa czasowej przynależności statku.
                                        
                                    Art. 21.
 § 1. Zawieszenie polskiej przynależności statku stanowiącego polską własność
     ustaje po upływie okresu zawieszenia lub, na wniosek właściciela, przed
     upływem tego okresu albo na skutek utraty przez statek czasowej
     przynależności obcego państwa, z zastrzeżeniem § 2.
 § 2. Minister właściwy do spraw gospodarki morskiej może, ze względów
     określonych w art. 18, wydać decyzję o ustaniu zawieszenia polskiej
     przynależności statku lub sprzeciwiającą się zawieszeniu.
 § 3. Ustanie zawieszenia polskiej przynależności statku stanowiącego polską
     własność następuje z dniem wykreślenia w stałym rejestrze okrętowym wpisu
     o zawieszeniu, na podstawie postanowienia izby morskiej.
                                        
                                    Art. 22.
Ilekroć w przepisach niniejszego działu mówi się o stałym rejestrze statku,
rozumie się przez to rejestr prowadzony w państwie, do którego przynależność
została zawieszona, w którym wpisany jest właściciel statku oraz prawa zastawu i
ograniczenia w rozporządzaniu statkiem.
                                        
                                    Dział II
                                Rejestr okrętowy
                                        
                                    Art. 23.
 § 1. Statek stanowiący polską własność podlega obowiązkowi wpisu do polskiego
     rejestru okrętowego prowadzonego przez izbę morską właściwą dla portu
     macierzystego statku, z zastrzeżeniem § 2 i 3.
 § 2. Minister właściwy do spraw gospodarki morskiej określi, w drodze
     rozporządzenia, rodzaje statków stanowiących polską własność
     niepodlegających obowiązkowi wpisu do rejestru okrętowego. Zwolnienie nie
     może dotyczyć statków uprawiających żeglugę poza terytorium
     Rzeczypospolitej Polskiej.
 § 3. Statek morski stanowiący polską własność, używany wyłącznie do celów
     sportowych lub rekreacyjnych, o długości kadłuba do 24 m, podlega
     obowiązkowi wpisu do polskiego rejestru jachtów prowadzonego przez
     właściwy związek sportowy o zasięgu krajowym.
 § 4. Statek, który nie podlega obowiązkowi wpisu do rejestru okrętowego, a
     także statek w budowie, może być wpisany do rejestru okrętowego na wniosek
     właściciela.
 § 5. Statek, o którym mowa w art. 73, wpisuje się do rejestru okrętowego na
     wniosek właściciela  lub wszystkich współwłaścicieli.
 § 6. Statek budowany w Rzeczypospolitej Polskiej może być wpisany do rejestru
     okrętowego, jeżeli położona została jego stępka lub wykonana została
     równorzędna praca konstrukcyjna w miejscu wodowania. Dotyczy to również
     statku w budowie niestanowiącego polskiej własności. Rejestr okrętowy
     statku w budowie prowadzi izba morska właściwa dla miejsca budowy statku.
                                        
                                    Art. 24.
 § 1. Statek niestanowiący polskiej własności ani nieuważany za stanowiący
     polską własność wpisuje się do rejestru okrętowego, na wniosek armatora,
     po spełnieniu wymogów określonych w art. 13 § 1.
 § 2. Rejestr okrętowy statków, o których mowa w § 1, prowadzi izba morska
     właściwa dla portu polskiego wskazanego przez armatora jako port
     macierzysty statku.
                                        
                                    Art. 25.
Rejestr okrętowy składa się z ksiąg rejestrowych prowadzonych odrębnie dla
statków:
   1) stanowiących polską własność i uważanych za stanowiące polską własność
     (rejestr stały),
   2) które uzyskały czasową polską przynależność (rejestr tymczasowy),
   3) w budowie (rejestr statków w budowie).
                                        
                                    Art. 26.
 § 1. Za czynności rejestrowe, o których mowa w art. 23 § 1, pobiera się opłaty
     rejestrowe, które stanowią dochód budżetu państwa, natomiast opłaty za
     czynności, o których mowa w art. 23 § 3 stanowią dochód właściwego związku
     sportowego prowadzącego rejestr jachtów.
 § 2. Minister właściwy do spraw gospodarki morskiej określi, w drodze
     rozporządzenia, sposób i tryb prowadzenia polskiego rejestru jachtów z
     uwzględnieniem odpowiednio przepisów art. 29.
                                        
                                    Art. 27.
 § 1. Statek wpisany do rejestru stałego za granicą może być wpisany do rejestru
     stałego w Rzeczypospolitej Polskiej dopiero po wykreśleniu z rejestru
     zagranicznego.
 § 2. Statek wpisany do rejestru stałego za granicą może być wpisany do rejestru
     tymczasowego w Rzeczypospolitej Polskiej dopiero po zawieszeniu jego
     dotychczasowej przynależności.
 § 3. Wpis do rejestru zagranicznego statku stanowiącego polską własność lub
     statku uważanego za stanowiący polską własność nie wywołuje skutków
     prawnych przed wykreśleniem tego statku z polskiego rejestru okrętowego.
 § 4. Czasowe nadanie statkowi, o którym mowa w § 3, obcej przynależności nie
     wywołuje skutków prawnych przed dokonaniem w polskim rejestrze okrętowym
     wpisu zawieszającego polską przynależność.
                                        
                                    Art. 28.
Rejestry, o których mowa w art. 23 i 39 § 1, są jawne. Osoby zainteresowane mogą
żądać poświadczonych wyciągów i odpisów z rejestrów.
                                        
                                    Art. 29.
 § 1. W rejestrze stałym wpisuje się:
   1) kolejny numer rejestrowy statku i datę dokonania wpisu,
   2) nazwę lub oznaczenie identyfikacyjne i numer identyfikacyjny nadany przez
     międzynarodową organizację morską, międzynarodowy sygnał wywoławczy oraz
     rodzaj i przeznaczenie statku,
   3) poprzednią nazwę lub oznaczenie identyfikacyjne oraz dane dotyczące
     poprzedniego rejestru i datę wykreślenia z tego rejestru,
   4) nazwę portu macierzystego statku,
   5) rok, miejsce budowy i nazwę stoczni, jeżeli dane te są znane, oraz
     określenie głównego materiału kadłuba statku i rodzaju napędu statku,
   6) wymiary główne (rejestrowe) oraz pojemność statku,
   7) oznaczenie i adres właściciela lub wszystkich współwłaścicieli statku z
     określeniem ich udziałów we współwłasności oraz podstawę nabycia własności
     statku,
   8) oznaczenie i adres armatora statku,
   9) hipotekę morską i ograniczenia w rozporządzaniu statkiem,
  10) stwierdzenie przez izbę morską polskiej przynależności statku,
  11) stwierdzenie przez izbę morską zawieszenia polskiej przynależności
     statku,
  12) podstawę i datę wykreślenia statku z rejestru.
 § 2. W rejestrze tymczasowym, oprócz danych wymienionych w § 1 pkt 1-8, 10 i
     12, wpisuje się:
   1) poprzednią przynależność statku i datę jej zawieszenia,
   2) okres, na jaki statek uzyskał polską przynależność,
   3) oznaczenie i adres przedstawiciela armatora w Rzeczypospolitej Polskiej,
     jeżeli taki został ustanowiony.
 § 3. W rejestrze statków w budowie wpisuje się:
   1) kolejny numer rejestrowy statku w budowie i datę dokonania wpisu,
   2) oznaczenie identyfikacyjne statku w budowie,
   3) nazwę stoczni budującej statek,
   4) oznaczenie i adres właściciela statku w budowie,
   5) oznaczenie umowy o budowę statku,
   6) hipotekę morską.
 § 4. Każda zmiana danych w rejestrze okrętowym podlega wpisowi.
                                        
                                    Art. 30.
 § 1. Wpis do rejestru okrętowego następuje na podstawie zgłoszenia
     zainteresowanych, chyba że prawo przewiduje wpis na wniosek albo z urzędu.
 § 2. Do zgłoszenia zmian podlegających wpisowi w stosunku do statków
     stanowiących polską własność i statków uważanych za stanowiące polską
     własność, wpisanych do rejestru okrętowego, obowiązany jest właściciel
     statku.
                                        
                                    Art. 31.
 § 1. Wykreśla się z rejestru okrętowego statek, który:
   1) zatonął lub uległ zniszczeniu,
   2) zaginął,
   3) utracił polską przynależność,
   4) utracił charakter statku morskiego.
 § 2. W przypadkach określonych w §1 wykreślenie statku z rejestru okrętowego
     wymaga zgody wierzyciela hipotecznego wyrażonej na piśmie.
 § 3. Wykreśla się z rejestru statków w budowie statek, który:
   1) uległ zniszczeniu w trakcie budowy albo którego budowa została
     zaniechana,
   2) został wpisany do rejestru stałego w Rzeczypospolitej  Polskiej lub za
     granicą.
 § 4. W przypadkach określonych w § 3 wykreślenie wymaga zgody wierzyciela
     wyrażonej na piśmie, chyba że statek w budowie został wpisany do rejestru
     stałego w Rzeczypospolitej Polskiej, a ciążąca na nim hipoteka morska
     została wpisana do tego rejestru z urzędu.
                                        
                                    Art. 32.
Statek uważa się za zaginiony, jeżeli w ciągu liczonego podwójnie okresu
niezbędnego w normalnych warunkach do przejścia do portu przeznaczenia z
miejsca, z którego nadeszła ostatnia wiadomość o statku, nie zawinął on do tego
portu ani nie nadeszła żadna kolejna wiadomość o statku. Okres wymagany do
uznania statku za zaginiony nie może być krótszy niż miesiąc ani dłuższy niż 3
miesiące licząc od dnia nadejścia ostatniej wiadomości o statku, a jeżeli brak
wiadomości o statku pozostaje w związku z działaniami wojennymi - krótszy niż 6
miesięcy.
                                        
                                    Art. 33.
 § 1. Zgłoszenie do rejestru okrętowego powinno być dokonane w ciągu 6 tygodni
     od dnia, w którym obowiązany do zgłoszenia dowiedział się o okoliczności
     podlegającej wpisowi do rejestru.
 § 2. W razie niezgłoszenia statku lub okoliczności podlegających wpisowi do
     rejestru okrętowego izba morska stosuje, w celu przymuszenia do
     zgłoszenia, przepisy o postępowaniu przynaglającym w zakresie prowadzenia
     ksiąg wieczystych.
 § 3. Jeżeli obowiązany nie dokona zgłoszenia pomimo wezwania, izba morska może,
     po przeprowadzeniu dochodzenia, dokonać wpisu z urzędu, zaznaczając to w
     osnowie wpisu.
                                        
                                    Art. 34.
Izba morska bada, czy:
   1) zgłoszenie lub wniosek i dołączone do nich dokumenty odpowiadają pod
     względem treści i formy obowiązującym przepisom prawa,
   2) zgłoszone dane są zgodne z rzeczywistością, jeżeli ma w tym względzie
     uzasadnione wątpliwości.
                                        
                                    Art. 35.
 § 1. Okoliczność będąca przedmiotem wpisu do rejestru okrętowego jest skuteczna
     wobec osób trzecich. Okoliczność taka, mimo braku wpisu do rejestru
     okrętowego, jest skuteczna wobec osób trzecich, gdy o niej wiedziały.
 § 2. Do oceny skutków wpisu do rejestru okrętowego stosuje się odpowiednio
     przepisy o prawach jawnych z księgi wieczystej.
                                        
                                    Art. 36.
 § 1. Po wpisaniu do rejestru okrętowego statek otrzymuje certyfikat okrętowy, a
     statek w budowie - certyfikat statku w budowie.
 § 2. Certyfikat okrętowy stanowi dowód polskiej przynależności statku.
 § 3. Statkowi nabytemu za granicą polski urząd konsularny może wydać tymczasowe
     świadectwo polskiej przynależności statku (świadectwo o banderze) ważne na
     okres nie dłuższy niż 6 miesięcy. O wydaniu świadectwa polski urząd
     konsularny zawiadamia właściwą izbę morską.
                                        
                                    Art. 37.
 § 1. W razie wydania certyfikatu okrętowego statkowi, który uzyskał czasową
     polską przynależność, dokument wydany takiemu statkowi przez organ
     prowadzący jego rejestr stały powinien zostać temu organowi zwrócony. O
     zwrocie dokumentu armator statku zawiadamia izbę morską w terminie 30 dni,
     licząc od dnia otrzymania certyfikatu okrętowego.
 § 2. W razie zawieszenia przez izbę morską polskiej przynależności statku
     stanowiącego polską własność lub uważanego za stanowiący polską własność
     właściciel statku obowiązany jest zwrócić izbie morskiej certyfikat
     okrętowy w terminie 30 dni, licząc od dnia wydania statkowi odpowiedniego
     dokumentu przez zagraniczny organ rejestrowy.
 § 3. Izba morska zawiadamia właściwe władze państwa rejestru stałego o ustaniu
     czasowej polskiej przynależności statku.
                                        
                                    Art. 38.
Minister właściwy do spraw gospodarki morskiej określi, w drodze rozporządzenia,
sposób prowadzenia rejestru okrętowego i tryb postępowania rejestrowego, wzory
ksiąg rejestrowych, wzór certyfikatu okrętowego, certyfikatu statku w budowie i
świadectwa o banderze, tryb ich wydawania oraz wysokość opłat rejestrowych,
mając na uwadze przeznaczenie rejestru okrętowego.
                                        
                                    Art. 39.
 § 1. Statek stanowiący polską własność, który nie podlega obowiązkowi wpisu do
     rejestru okrętowego lub polskiego rejestru jachtów i nie został wpisany do
     któregokolwiek z tych rejestrów, rejestruje się w urzędzie morskim
     właściwym dla swojego portu macierzystego.
 § 2. Dokument rejestracyjny wydany przez urząd morski stanowi dowód polskiej
     przynależności statku niewpisanego do rejestru okrętowego.
 § 3. Za wydanie dokumentu rejestracyjnego urząd morski pobiera opłatę. Opłata
     stanowi dochód budżetu państwa.
 § 4. Minister właściwy do spraw gospodarki morskiej określi, w drodze
     rozporządzenia, sposób rejestracji statków morskich, o których mowa w § 1,
     tryb postępowania rejestrowego, wzór dokumentu rejestracyjnego oraz tryb
     ustalania i wysokość opłat rejestrowych, mając na uwadze pojemność i
     przeznaczenie statku.
                                        
                                   Dział  III
                                  Pomiar statku
                                        
                                    Art. 40.
 § 1. Pomiar statku polega na ustaleniu jego pojemności brutto i netto oraz
     wymiarów głównych (rejestrowych).
 § 2. Pomiaru statku dokonuje organ pomiarowy, wydając na jego podstawie
     świadectwo pomiarowe.
                                        
                                    Art. 41.
 § 1. Do pomiaru statków stosuje się postanowienia Konwencji o pomierzaniu
     pojemności statków, sporządzonej w Londynie dnia 23 czerwca 1969 r. (Dz.U.
     z 1983 r. Nr 56, poz. 247), zwanej dalej "Konwencją o pomierzaniu", wraz
     ze zmianami obowiązującymi od daty ich wejścia w życie w stosunku do
     Rzeczypospolitej Polskiej, podanymi do publicznej wiadomości we właściwy
     sposób, oraz przepisy niniejszego działu.
 § 2. Międzynarodowym świadectwem pomiarowym, w rozumieniu przepisów Kodeksu
     morskiego, jest świadectwo pomiarowe wydane na podstawie Konwencji o
     pomierzaniu bądź innej umowy międzynarodowej w tym zakresie, której stroną
     jest Rzeczpospolita Polska.
                                        
                                    Art. 42.
 § 1. Obowiązkowemu pomiarowi podlega statek o polskiej przynależności.
 § 2. Minister właściwy do spraw gospodarki morskiej może zwolnić, w drodze
     rozporządzenia, niektóre rodzaje statków o polskiej przynależności z
     obowiązkowego pomiaru. Nie dotyczy to statków uprawiających żeglugę poza
     terytorium Rzeczypospolitej Polskiej.
 § 3. Statek o obcej przynależności zawijający do portu polskiego,
     nieposiadający świadectwa pomiarowego, o którym mowa w art. 41 § 2, może
     być, na mocy decyzji dyrektora właściwego urzędu morskiego, poddany
     pomiarowi.
                                        
                                    Art. 43.
 § 1. Każdy statek może być poddany pomiarowi na wniosek właściciela, armatora
     lub kapitana.
 § 2. Wpis do rejestru okrętowego danych o pojemności i wymiarach rejestrowych
     statku następuje wyłącznie na podstawie świadectwa pomiarowego wydanego
     przez polski organ pomiarowy bądź świadectwa pomiarowego, o którym mowa  w
     art. 41 § 2.
                                        
                                    Art. 44.
 § 1. Świadectwo pomiarowe wydawane jest bez określenia terminu jego ważności,
     chyba że przepisy szczególne stanowią inaczej.
 § 2. Świadectwo pomiarowe traci ważność, jeżeli statek, któremu zostało wydane:
   1) zostanie tak zmieniony, że nie odpowiada danym zawartym w świadectwie w
     zakresie pojemności i wymiarów rejestrowych,
   2) zatonie lub ulegnie zniszczeniu, zaginie bądź utraci charakter statku
     morskiego,
   3) zmieni przynależność, z zastrzeżeniem wyjątków przewidzianych w umowach
     międzynarodowych, których Rzeczpospolita Polska jest stroną.
                                        
                                    Art. 45.
Statek podlegający obowiązkowemu pomiarowi może być, w celu kontroli, poddany
ponownemu pomiarowi.
                                        
                                    Art. 46.
 § 1. Kontrola  statku zawijającego do portu polskiego pod banderą państwa
     będącego stroną Konwencji o pomierzaniu lub innej umowy międzynarodowej o
     wzajemnym uznawaniu dokumentów pomiarowych, której stroną jest
     Rzeczpospolita Polska, ogranicza się do sprawdzenia:
   1) czy statek posiada ważne świadectwo pomiarowe odpowiadające
     postanowieniom umowy międzynarodowej, na podstawie której zostało wydane,
   2) czy zasadnicza charakterystyka statku odpowiada danym zawartym w tym
     świadectwie.
 § 2. Kontrola, o której mowa w §1, nie może powodować przetrzymania statku.
                                        
                                    Art. 47.
 § 1. Za pomiar statku pobiera się opłaty pomiarowe.
 § 2. Nie pobiera się opłat pomiarowych za pomiar kontrolny, jeżeli wynik
     pomiaru okaże się zgodny z danymi zawartymi w świadectwie pomiarowym.
                                        
                                    Art. 48.
 § 1. Organami pomiarowymi są dyrektorzy urzędów morskich.
 § 2. Minister właściwy do spraw gospodarki morskiej może, w drodze
     rozporządzenia,  powierzyć zadania organu pomiarowego instytucji
     klasyfikacyjnej, uwzględniając specyfikę i charakter zadań realizowanych
     przez tę instytucję.
                                        
                                    Art. 49.
Minister właściwy do spraw gospodarki morskiej określi, w drodze rozporządzenia:
   1) zakres działania organu pomiarowego,
   2) sposób pomierzania, w tym także statków, do których nie stosuje się
     postanowień Konwencji o pomierzaniu,
   3) tryb postępowania pomiarowego i kontrolnego,
   4) wzory świadectw pomiarowych oraz wysokość opłat pomiarowych,
   uwzględniając zasady praktyki międzynarodowej w tym zakresie.
                                        
                                    Dział IV
                                Dokumenty statku
                                        
                                    Art. 50.
 § 1. Statek o polskiej przynależności obowiązany jest prowadzić dzienniki i
     posiadać dokumenty prawem przewidziane.
 § 2.  Dokumenty, o których mowa w § 1, wymagane dla statku uprawiającego
     żeglugę międzynarodową powinny zawierać oznaczenia także w języku
     angielskim.
                                        
                                    Art. 51.
 § 1. Wszystkie dokumenty wymagane dla statku winny być przechowywane na statku
     i okazywane na żądanie upoważnionych władz.
 § 2. Za kompletność i aktualność dokumentów oraz prawidłowość wpisów w
     dziennikach odpowiada kapitan.
                                        
                                    Art. 52.
Minister właściwy do spraw gospodarki morskiej, określi w drodze rozporządzenia,
rodzaje, wzory i sposób prowadzenia dzienników oraz innych dokumentów statku,
uwzględniając rodzaje statków i dokumentów znajdujących się na tych statkach,  a
także określi sposób przechowywania tych dokumentów.
                                        
                                    TYTUŁ III
                                 Kapitan statku
                                        
                                    Dział  I
                                 Przepisy ogólne
                                        
                                    Art. 53.
 § 1. Kapitan sprawuje kierownictwo statku i wykonuje inne funkcje określone
     przepisami.
 § 2. Wszystkie osoby znajdujące się na statku obowiązane są podporządkować się
     zarządzeniom kapitana wydanym w celu zapewnienia bezpieczeństwa i porządku
     na statku.
                                        
                                    Art. 54.
 § 1. Kapitan statku jest z mocy prawa przedstawicielem armatora i
     zainteresowanych ładunkiem w zakresie zwykłych spraw związanych z
     wykonywaniem żeglugi oraz zwykłym zarządem statkiem i ładunkiem. W tych
     granicach kapitan może w imieniu armatora i zainteresowanych ładunkiem
     dokonywać poza portem macierzystym czynności prawnych oraz zastępować ich
     przed sądem.
 
 § 2. Ograniczenie ustawowego umocowania kapitana dokonane przez armatora lub
     zainteresowanych ładunkiem ma skutek prawny między tymi osobami a
     kapitanem, zaś wobec osób trzecich, jeżeli ograniczenie to było im znane.
                                        
                                    Art. 55.
Kapitan statku może zgłosić armatorowi sprzeciw odnośnie składu i kwalifikacji
zawodowych osób wpisywanych na listę załogi.
                                        
                                    Dział II
                               Obowiązki kapitana
                                        
                                    Art. 56.
Kapitan obowiązany jest dochować staranności sumiennego kapitana statku przy
wszystkich czynnościach służbowych.
                                        
                                    Art. 57.
Kapitan obowiązany jest przed rozpoczęciem i w czasie podróży dołożyć należytej
staranności, aby statek był zdatny do żeglugi, a w szczególności aby odpowiadał
wymaganiom wynikającym z przepisów i zasad dobrej praktyki morskiej co do
bezpieczeństwa, obsadzenia właściwą załogą, należytego wyposażenia i
zaopatrzenia.
                                        
                                    Art. 58.
Kapitanowi nie wolno opuszczać statku, który znajduje się na morzu, z
wyłączeniem postoju na redzie albo kotwicowisku, lub któremu zagraża
jakiekolwiek niebezpieczeństwo, chyba że wymaga tego bezwzględna konieczność.
                                        
                                    Art. 59.
 § 1. Kapitan obowiązany jest osobiście prowadzić statek przy wchodzeniu do
     portów, kanałów i rzek, wychodzeniu z nich oraz w obrębie portów, jak
     również w każdym przypadku nasuwającym szczególne trudności lub
     niebezpieczeństwa.
 § 2. Kapitan obowiązany jest korzystać z usług pilota lub holownika, gdy
     wymagają tego przepisy lub bezpieczeństwo statku. Kapitan może również
     korzystać z tych usług, gdy uzna to za wskazane; korzystanie z usług
     pilota nie zwalnia kapitana od obowiązku wymienionego w § 1.
                                        
                                    Art. 60.
 § 1. Kapitan jest obowiązany nieść wszelką pomoc ludziom znajdującym się na
     morzu w niebezpieczeństwie, jeżeli udzielenie tej pomocy nie naraża na
     poważne niebezpieczeństwo jego statku i osób znajdujących się na nim.
 § 2.Armator nie odpowiada za naruszenie  przez kapitana obowiązku określonego w
     § 1.
                                    Art. 61.
 § 1. Kapitan jest obowiązany przedsięwziąć wszystkie środki dla uchronienia
     statku oraz znajdujących się na nim osób i ładunku przed szkodą.
 § 2. Jeżeli statkowi grozi zagłada, kapitan obowiązany jest w pierwszej
     kolejności zastosować wszelkie dostępne mu środki dla ocalenia pasażerów,
     a następnie załogi. Kapitan opuszcza statek jako ostatni, czuwając nad
     ocaleniem, jeżeli jest to możliwe, dzienników, dokumentów, map,
     kosztowności i kasy statku.
                                        
                                    Art. 62.
 § 1. Kapitan obowiązany jest dołożyć należytej staranności, aby ładunek był
     należycie załadowany i zabezpieczony oraz wyładowany, chociażby czynności
     te powierzono osobom trudniącym się zawodowo takimi czynnościami.
 § 2. W czasie podróży kapitan obowiązany jest dołożyć należytej staranności,
     aby ładunek nie uległ uszkodzeniu lub utracie. Obowiązany jest nadto
     podejmować działania konieczne dla zabezpieczenia interesów osób
     zainteresowanych ładunkiem oraz w miarę możności zawiadamiać je o
     szczególnych zdarzeniach dotyczących ładunku.
                                        
                                    Art. 63.
W razie zagrożenia wojennego lub blokady portu przeznaczenia kapitan obowiązany
jest zawinąć do najbliższego bezpiecznego portu - o ile to możliwe, do portu
państwa zaprzyjaźnionego - i przedsięwziąć wszelkie środki potrzebne do
uchronienia statku oraz znajdujących się na nim osób, mienia i dokumentów przed
zawładnięciem przez nieprzyjaciela lub przed innym niebezpieczeństwem wojennym.
                                        
                                    Art. 64.
 § 1. Jeżeli statek, osoba na nim przebywająca lub ładunek uległy wypadkowi
     powodującemu znaczną szkodę albo istnieje prawdopodobieństwo, że szkoda
     taka nastąpiła, kapitan obowiązany jest w ciągu dwudziestu czterech godzin
     od chwili przybycia statku do pierwszego portu albo w ciągu dwudziestu
     czterech godzin od wypadku, który nastąpił w porcie, zgłosić protest
     morski:
   1) w kraju - izbie morskiej, a w porcie, w którym nie ma izby morskiej sądowi
rejonowemu,
   2) za granicą - polskiemu urzędowi konsularnemu. Jeżeli nie jest to możliwe,
     kapitan podejmuje czynności niezbędne dla ustalenia okoliczności wypadku i
     zabezpieczenia dowodów w trybie przewidzianym prawem miejscowym.
 § 2. Kapitan obowiązany jest przy zgłaszaniu protestu przedłożyć listę załogi,
     dziennik okrętowy oraz poświadczony przez siebie wypis z dziennika
     okrętowego ze szczegółowym opisem wypadku, a w razie zaginięcia dziennika
     okrętowego - szczegółowy opis wszystkich okoliczności  wypadku.
 § 3. Organ przyjmujący protest zawiadamia w miarę możliwości o dacie przyjęcia
     protestu osoby zainteresowane.
 § 4. Organ przyjmujący protest sporządza protokół, w którym zamieszcza zeznania
     złożone przez kapitana i członków załogi wskazanych przez kapitana. W
     miarę potrzeby po ich zeznaniach należy w protokole zamieścić dodatkowo
     zeznania innych członków załogi, przesłuchanych - według uznania organu
     przyjmującego protest - na wniosek osób zainteresowanych. O przyjęciu
     protestu organ sporządzający go umieszcza wzmiankę w dzienniku okrętowym.
 § 5. Za przyjęcie protestu morskiego pobiera się opłatę, która stanowi dochód
     budżetu państwa.
 § 6. Minister właściwy do spraw gospodarki morskiej, w porozumieniu z Ministrem
     Sprawiedliwości oraz ministrem właściwym do spraw zagranicznych, określi,
     w drodze rozporządzenia, wysokość opłat pobieranych za przyjęcie protestu
     morskiego, biorąc pod uwagę wysokość innych opłat tego rodzaju.
                                        
                                    Art. 65.
 § 1. Kapitan obowiązany jest :
   1) okazywać banderę statku jednostkom pływającym Marynarki Wojennej i
     Straży Granicznej,
   2)  podnosić banderę przy wprowadzaniu statku do portu.
 § 2.  Minister właściwy do spraw gospodarki morskiej określi w drodze
     rozporządzenia sposób i warunki okazywania bandery statku jednostkom
     pływającym Marynarki Wojennej i  Straży Granicznej  oraz oddawania honoru
     przez statki, z uwzględnieniem zwyczajów międzynarodowych.
                                        
                                    Art. 66.
 § 1. Kapitan obowiązany jest niezwłocznie po wypadku morskim zawiadomić o nim
     kapitanat (bosmanat) pierwszego polskiego portu, do którego statek ma
     wejść po wypadku, a także właściwą izbę morską zgodnie z przepisami ustawy
     z dnia 1 grudnia 1961 r. o izbach morskich. (Dz. U. Nr 58, poz. 320, z
     1975 r. Nr 16, poz. 91, z 1989 r. Nr 33, poz. 175 i Nr 35, poz. 192 oraz z
     2000 r. Nr 120, poz. 1268).
 § 2. Kapitan obowiązany jest, na żądanie izby morskiej lub kapitanatu
     (bosmanatu)  portu, udzielić wyjaśnień o każdym wypadku morskim.
                                        
                                    Dział III
                              Uprawnienia kapitana
                                        
                                    Art. 67.
Kapitan statku znajdującego się w niebezpieczeństwie, po porozumieniu się ze
statkami, które odpowiedziały na jego wezwanie o pomoc, ma prawo zażądać, aby
wskazany przez niego statek lub statki udzieliły mu pomocy.
                                        
                                    Art. 68.
 § 1. Kapitan może w czasie podróży zatrzymać w osobnym pomieszczeniu osobę,
     której zachowanie się na statku zagraża bezpieczeństwu statku, ludzi lub
     mienia. Zatrzymanie może trwać najdłużej do czasu przybycia statku do
     najbliższego portu polskiego albo do portu państwa, którego obywatelem
     jest osoba zatrzymana.
 § 2. W razie zawinięcia statku do portu innego państwa niż określonego w § 1,
     kapitan zawiadamia o zatrzymaniu polski urząd konsularny i właściwe władze
     miejscowe.
                                    Art. 69.
 § 1. Kapitan statku będącego poza portem macierzystym uprawniony jest do
     zaciągania w imieniu armatora pożyczek oraz dokonywania w jego imieniu
     czynności na kredyt tylko w granicach nieodzownej potrzeby naprawy statku,
     uzupełnienia załogi, zaopatrzenia statku lub kontynuowania podróży.
 § 2. W granicach uprawnień określonych w § 1 kapitan może nawet sprzedać zbędne
     przynależności statku lub zbędną część żywności, jeżeli oczekiwanie na
     zlecenie armatora lub na fundusze od niego jest niemożliwe lub niecelowe.
 § 3. Jeżeli w czasie podróży nie zdołano w inny sposób uzyskać środków
     koniecznych do jej zakończenia, kapitan - po uprzednim, jeżeli to możliwe,
     zasięgnięciu wskazówek frachtującego i armatora - może ustanowić na
     ładunku zastaw, a nawet sprzedać część ładunku.
 § 4 Przy doborze środków dla uzyskania funduszy potrzebnych do zakończenia
     podróży kapitan obowiązany jest kierować się tym, by strata wynikła dla
     armatora i zainteresowanych ładunkiem była jak najmniejsza.
                                        
                                    Art. 70.
 § 1. Jeżeli na statku znajdującym się w podróży wyczerpały się zapasy żywności,
     kapitan ma prawo zarządzić - w celu równomiernego rozdziału - rekwizycję
     znajdującego się na statku ładunku, który nadaje się do spożycia.
 § 2. Wartość zarekwirowanego ładunku obowiązany jest zwrócić armator.
                                        
                                    Dział IV
                        Publiczno-prawne funkcje kapitana
                                        
                                    Art. 71.
 § 1. O każdym przypadku urodzenia lub śmierci na statku w czasie podróży
     kapitan sporządza wzmiankę w dzienniku okrętowym oraz protokół, a w
     przypadku śmierci ponadto zabezpiecza mienie pozostałe po zmarłym.
 § 2. Kapitan zgłasza urodzenie lub zgon na statku urzędowi stanu cywilnego
     pierwszego portu polskiego, do którego statek zawinął, a za granicą
     polskiemu urzędowi konsularnemu.
 § 3. Testament osoby zmarłej na statku i akt zabezpieczenia jej mienia kapitan
     przekazuje sądowi rejonowemu właściwemu dla pierwszego portu polskiego, do
     którego statek zawinął, a za granicą polskiemu urzędowi konsularnemu.
        
                                    Art. 72.
 § 1. W przypadku popełnienia na statku przestępstwa kapitan obowiązany jest
     sporządzić szczegółowe zawiadomienie o popełnieniu przestępstwa,
     przedsięwziąć odpowiednie środki dla zapobieżenia uchyleniu się osoby
     podejrzanej o popełnienie przestępstwa od odpowiedzialności karnej,
     zabezpieczyć dowody i stosownie do okoliczności przekazać osobę podejrzaną
     o popełnienie przestępstwa wraz z zawiadomieniem o przestępstwie
     właściwemu organowi w pierwszym porcie polskim, do którego statek zawinął,
     lub polskiej jednostce pływającej Marynarki Wojennej, Straży Granicznej
     lub Policji.
 § 2. Minister właściwy do spraw gospodarki morskiej, w porozumieniu z Ministrem
     Sprawiedliwości i ministrem właściwym do spraw zagranicznych, określi, w
     drodze rozporządzenia, tryb postępowania kapitana odnośnie osób
     podejrzanych o popełnienie przestępstw przeciwko bezpieczeństwu żeglugi
     morskiej i sposoby przekazywania informacji oraz dowodów odnoszących się
     do takich przestępstw władzom innych państw, uwzględniając umowy
     międzynarodowe, których Rzeczpospolita Polska jest stroną.
                                        
                                    TYTUŁ IV
                                 Prawa rzeczowe
                                        
                                     Dział I
                                 Własność statku
                                        
                                    Art. 73.
 § 1. Statek stanowi polską własność, jeżeli jest własnością:
   1) Skarbu Państwa,
   2) osoby prawnej mającej siedzibę w Rzeczypospolitej Polskiej,
   3) obywatela polskiego zamieszkałego w Rzeczypospolitej Polskiej.
 § 2. Statkiem stanowiącym polską własność jest również statek wchodzący w skład
     majątku spółki osobowej wpisanej do polskiego rejestru przedsiębiorców.
 § 3. Statkiem uważanym za stanowiący polską własność jest statek:
   1) będący co najmniej w połowie własnością podmiotów wymienionych w §1,
     jeżeli armator tego statku ma w Rzeczypospolitej Polskiej miejsce
     zamieszkania albo siedzibę swojego zakładu głównego lub oddziału, a
     statek, na wniosek wszystkich współwłaścicieli, został wpisany do
     polskiego rejestru okrętowego w księdze rejestru stałego,
   2) będący własnością spółki kapitałowej mającej siedzibę za granicą, w
     której jeden z podmiotów wymienionych w § 1 ma udział kapitałowy, jeżeli
     armator tego statku ma w Rzeczypospolitej Polskiej miejsce zamieszkania
     albo siedzibę swojego zakładu głównego lub oddziału, a statek, na wniosek
     właściciela, został wpisany do polskiego rejestru okrętowego w księdze
     rejestru stałego.
                                        
                                    Art. 74.
Umowa o przeniesienie własności statku, o którym mowa w art. 73 § 1,
podlegającego obowiązkowi wpisu do rejestru okrętowego, powinna być zawarta na
piśmie, z podpisami stron notarialnie poświadczonymi. Dotyczy to również statku,
o którym mowa w art. 73 § 3, oraz statku w budowie, wpisanych do polskiego
rejestru okrętowego.
                                    Art. 75.
Przepisy o przeniesieniu własności statku stosuje się odpowiednio do
przeniesienia udziału we własności statku.
                                        
                                    Dział II
                                Zastaw na statku
                                        
                                    Art. 76.
 § 1. Na statku wpisanym do rejestru okrętowego można ustanowić zastaw wpisany
     do tego rejestru (hipotekę morską). Do hipoteki morskiej stosuje się
     odpowiednio przepisy prawa cywilnego o hipotece, z uwzględnieniem
     przepisów niniejszego działu.
 § 2. Do powstania hipoteki morskiej niezbędny jest wpis do rejestru okrętowego.
                                        
                                    Art. 77.
Oświadczenie woli właściciela o ustanowieniu na jego statku hipoteki morskiej
powinno być złożone na piśmie, z podpisem notarialnie poświadczonym, z
zastrzeżeniem art. 84 § 1.
                                        
                                    Art. 78.
 § 1. Hipoteka morska może być wyrażona również w walucie obcej lub jednostkach
     obliczeniowych określonych w art. 101 § 2.
 § 2. W celu zabezpieczenia tej samej wierzytelności można ustanowić hipotekę
     morską na więcej niż jednym statku.
                                        
                                    Art. 79.
 § 1.  Hipoteka morska obciąża, oprócz statku i jego przynależności, także
     wierzytelności właściciela statku powstałe po ustanowieniu hipoteki z
     tytułu:
   1) odszkodowania za uszkodzenie lub stratę statku, łącznie z odszkodowaniem
     ubezpieczeniowym,
   2) wynagrodzenia za ratownictwo w zakresie, w jakim wyrównuje ono szkody w
     statku spowodowane ratownictwem,
   3) udziału statku w awarii wspólnej,
   4) opłat za najem lub dzierżawę statku.
 § 2. Strony mogą rozszerzyć zakres wierzytelności obciążonych hipoteką morską.
                                        
                                    Art. 80.
Umowa o przeniesienie własności statku obciążonego hipoteką morską na osobę
zagraniczną w rozumieniu art. 4 pkt 3 ustawy z dnia 19 listopada 1999 r. - Prawo
działalności gospodarczej (Dz.U. Nr 101, poz. 1178, z 2000 r. Nr 86, poz. 958 i
Nr 114, poz. 1193 oraz z 2001 r. Nr 49, poz. 509 i Nr 67, poz. 679) wymaga
uprzedniej zgody wierzyciela hipotecznego wyrażonej na piśmie, z podpisem
notarialnie poświadczonym.
                                        
                                    Art. 81.
W przypadku świadomego, znacznego zwiększenia ryzyka związanego z eksploatacją
statku obciążonego hipoteką morską, które powoduje istotne pogorszenie sytuacji
wierzyciela hipotecznego, może on żądać niezwłocznego zaspokojenia z przedmiotu
hipoteki lub dodatkowego odpowiedniego zabezpieczenia.
                                        
                                    Art. 82.
 § 1. Hipotekę morską można ustanowić na statku w budowie.
 § 2. Hipoteka morska na statku w budowie obejmuje materiały, urządzenia i
     wyposażenie znajdujące się na terenie stoczni budującej obciążony hipoteką
     statek, które przez oznakowanie lub w inny sposób zostały wyraźnie
     zidentyfikowane jako przeznaczone do budowy lub na wyposażenie tego
     statku.
                                        
                                    Art. 83.
 § 1. Wierzytelność zabezpieczona hipoteką morską podlega zaspokojeniu z
     przedmiotu tej hipoteki z pierwszeństwem przed innymi wierzytelnościami, z
     wyjątkiem wierzytelności uprzywilejowanych, o których mowa w art. 91,
     kosztów egzekucyjnych, należności alimentacyjnych oraz rent z tytułu
     odszkodowania za wywołanie choroby, niezdolności do pracy, kalectwa lub
     śmierci, jak również kosztów ostatniej choroby i zwykłego pogrzebu
     właściciela statku.
 § 2. Zaspokojenie wierzyciela hipotecznego z przedmiotu hipoteki morskiej
     następuje w drodze sądowego postępowania egzekucyjnego, o ile przepisy
     niniejszego działu nie stanowią inaczej.
                                        
                                    Art. 84.
 § 1. Umowa zawarta między właścicielem statku, a wierzycielem o ustanowieniu
     hipoteki morskiej może przewidywać przejęcie przez wierzyciela
     hipotecznego posiadania statku obciążonego hipoteką, łącznie z
     upoważnieniem do jego sprzedaży, w celu zaspokojenia zabezpieczonej
     wierzytelności z dochodu, jaki przynosi statek, lub z ceny uzyskanej z
     jego sprzedaży. Umowa powinna określać wartość statku.
 § 2. Umowa, o której mowa w § 1, powinna być sporządzona na piśmie, z podpisami
     stron notarialnie poświadczonymi, i wpisana do rejestru okrętowego.
 § 3. Zawarcie umowy, o której mowa w § 1, wymaga uprzedniej zgody pozostałych
     wierzycieli hipotecznych wyrażonej na piśmie, z podpisami notarialnie
     poświadczonymi.
                                        
                                    Art. 85.
 § 1. Przejęcie posiadania statku obciążonego hipoteką morską ustanowioną na
     podstawie umowy, o której mowa w art. 84 § 1, może nastąpić, jeżeli
     właściciel statku nie zaspokaja zabezpieczonej taką hipoteką
     wierzytelności lub w innych przypadkach przewidzianych w umowie.
 § 2. Przejęcie posiadania statku wymaga złożenia przez wierzyciela hipotecznego
     oświadczenia w tej sprawie, z powołaniem się na okoliczności uzasadniające
     przejęcie posiadania.
 § 3. Oświadczenie, o którym mowa w § 2, powinno być złożone na piśmie, z
     podpisem notarialnie poświadczonym; podlega ono ujawnieniu w rejestrze
     okrętowym nie wcześniej niż po upływie 14 dni od dnia zawiadomienia
     właściciela statku zgodnie z art. 87 § 1, chyba że właściciel wyraził
     zgodę na wcześniejszy termin.
 § 4. Wprowadzenie wierzyciela hipotecznego w posiadanie statku może nastąpić,
     na jego wniosek, przy udziale komornika. Do wniosku należy dołączyć
     postanowienie izby morskiej stwierdzające zgodność oświadczenia, o którym
     mowa w § 2, z treścią umowy, o której mowa w art. 84 § 1.
 § 5. Wierzyciel hipoteczny, który przejął statek w posiadanie zgodnie z
     przepisami § 1-4, może oddać go w posiadanie osobie trzeciej bądź też
     wydzierżawić lub oddać w najem w celu zaspokojenia zabezpieczonej
     wierzytelności z opłat za dzierżawę lub najem statku. Umowa, o której mowa
     w art. 84 § 1, może przewidywać, że do oddania statku w posiadanie osobie
     trzeciej, a także zawarcia umowy dzierżawy lub najmu statku potrzebna jest
     zgoda właściciela statku.
                                        
                                    Art. 86.
 § 1. Sprzedaż statku obciążonego hipoteką morską zgodnie z art. 84 § 1 może
     nastąpić na wniosek wierzyciela hipotecznego po upływie terminu
     zaspokojenia wierzytelności.
 § 2. Sprzedaż przeprowadza notariusz albo komornik w terminie 30 dni licząc od
     dnia złożenia przez wierzyciela hipotecznego wniosku o dokonanie
     sprzedaży. Wniosek taki powinien być złożony na piśmie, z podpisem
     notarialnie poświadczonym; podlega on ujawnieniu w rejestrze okrętowym
     nie wcześniej niż po upływie 14 dni od dnia zawiadomienia właściciela
     statku i organu rejestrowego zgodnie z art. 87 § 1, chyba że właściciel
     wyraził zgodę na wcześniejszy termin.
 § 3. Wierzyciel hipoteczny powinien na piśmie zawiadomić innych wierzycieli
     hipotecznych o złożeniu wniosku o dokonanie sprzedaży statku zgodnie z § 1
     co najmniej na 7 dni przed datą sprzedaży. W braku zawiadomienia ponosi on
     odpowiedzialność za wynikłą stąd szkodę.
 §  4.  Sprzedaż statku dokonana zgodnie z przepisami § 1 i 2 ma te same skutki
     prawne, co sprzedaż dokonana w drodze sądowego postępowania egzekucyjnego.
                                        
                                    Art. 87.
 § 1. Przed podjęciem przez wierzyciela hipotecznego czynności mających na celu
     jego zaspokojenie ze statku, o których mowa w art. 85 § 1 lub art. 86 § 1,
     powinien on na piśmie zawiadomić właściciela statku i organ rejestrowy o
     zamierzonym podjęciu działań zmierzających do zaspokojenia jego roszczeń
     wynikających z ustanowionej na tym statku hipoteki morskiej.
 § 2. Właściciel statku może w ciągu 14 dni od dnia zawiadomienia, o którym mowa
     w § 1, zaspokoić wierzyciela hipotecznego bądź wystąpić do sądu z
     powództwem o ustalenie, że wierzytelność nie istnieje albo nie jest
     wymagalna w całości lub w części. Wniesienie tego powództwa powoduje
     zawieszenie prawa wierzyciela hipotecznego do zaspokojenia się zgodnie z
     art. 85 § 1 lub art. 86 § 1 do czasu prawomocnego zakończenia
     postępowania.
 § 3. Wniesienie do sądu powództwa, o którym mowa w § 2, wymaga ujawnienia w
     rejestrze okrętowym.
 § 4. Jeżeli wierzycielem hipotecznym jest bank zagraniczny lub zagraniczna
     instytucja finansowa, jego wierzytelność może być zaspokojona w walutach
     obcych, jeżeli hipoteka była wyrażona w tych walutach lub jednostkach
     obliczeniowych określonych w art. 101 § 2. Zaspokojenie następuje za
     pośrednictwem banku, który na podstawie odrębnych przepisów jest
     upoważniony do skupu i sprzedaży walut obcych, wskazanego przez
     wierzyciela hipotecznego.
                                        
                                    Art. 88.
Umowa o ustanowienie hipoteki morskiej zgodnie z art. 84 § 1 może dotyczyć także
statku w budowie.
                                        
                                    Art. 89.
Do niebędącego hipoteką morską zastawu na statkach stosuje się przepisy prawa
cywilnego o zastawie na rzeczach ruchomych.
                                        
                                    Dział III
                              Przywileje na statku
                                        
                                    Art. 90.
 § 1. Wierzycielom służy na zabezpieczenie wierzytelności uprzywilejowanych
     ustawowe prawo zastawu na statku z pierwszeństwem przed innymi
     wierzytelnościami, choćby zabezpieczonymi  zastawem wynikającym z umowy
     lub orzeczenia sądu.
 § 2. Przywilej służy bez względu na zmianę osoby właściciela lub armatora i
     dobrą wiarę nabywcy statku.
                                    Art. 91.
Uprzywilejowane są wierzytelności z tytułu:
   1) należnych państwu kosztów sądowych, nie wyłączając kosztów egzekucji
     sądowej; wydatków poniesionych we wspólnym interesie wierzycieli na
     zachowanie statku lub w celu sprzedaży statku i podziału uzyskanej ceny;
     opłat tonażowych, latarniowych lub portowych oraz innych opłat i świadczeń
     publicznych tego rodzaju; opłat pilotowych oraz kosztów nadzoru i
     zachowania statku powstałych od chwili jego wejścia do ostatniego portu,
   2) umów o pracę na statku zawartych z kapitanem, innymi członkami załogi i
     osobami zatrudnionymi w obsłudze statku,
   3) wynagrodzenia za ratownictwo oraz udziału statku w awarii  wspólnej,
   4) wynagrodzenia szkody wyrządzonej zderzeniem statków lub innymi wypadkami
     morskimi, jak również szkody wyrządzonej w portowych urządzeniach, dokach
     i drogach żeglugowych; odszkodowania za śmierć, uszkodzenie ciała lub
     rozstrój zdrowia pasażerów i członków załogi; odszkodowania za utratę lub
     uszkodzenie ładunku bądź bagażu,
   5) umów zawartych lub innych czynności prawnych podjętych przez kapitana, w
     granicach jego ustawowego umocowania, w czasie przebywania statku poza
     portem macierzystym, dla rzeczywistych potrzeb konserwacji statku lub
     kontynuowania podróży, bez względu na to, czy kapitan jest równocześnie
     armatorem lub właścicielem statku oraz czy roszczenie przysługuje jemu
     samemu czy dostawcom, osobom naprawiającym statek, pożyczkodawcom lub
     innym kontrahentom.
                                        
                                    Art. 92.
 § 1. Powództwo o zaspokojenie wierzyciela z przedmiotu obciążonego przywilejem
     może być dochodzone tak przeciwko właścicielowi, jak i armatorowi statku.
     Wyrok wydany przeciwko armatorowi statku jest skuteczny przeciwko jego
     właścicielowi, a wydany przeciwko właścicielowi jest skuteczny przeciwko
     armatorowi statku.
 § 2. Zaspokojenie wierzyciela z przedmiotu obciążonego przywilejem następuje w
     drodze sądowego postępowania egzekucyjnego.
 § 3. Wierzytelności uprzywilejowane wynikające z tej samej podróży zaspokaja
     się w kolejności kategorii  wyliczonych w art. 91.
 § 4. Wierzytelności wynikające z tej samej podróży i należące do tej samej
     kategorii zaspokaja się proporcjonalnie do ich wysokości, jeżeli suma
     podlegająca podziałowi nie wystarcza na zaspokojenie ich w całości;
     jednakże później powstałe roszczenia wymienione w art. 91 pkt 3 i 5
     zaspokaja się w każdej z kategorii, przed wcześniej powstałymi.
 § 5. Wierzytelności wynikłe z tego samego zdarzenia uważa się za powstałe w tym
     samym czasie.
                                        
                                    Art. 93.
 § 1. Przywileje z ostatniej podróży mają pierwszeństwo przed przywilejami z
     podróży poprzednich.
 § 2. Wierzytelności z tej samej umowy o pracę odnoszące się do kilku podróży
     zaspokaja się na równi z wierzytelnościami z ostatniej podróży.
                                        
                                    Art. 94.
 § 1. Przywilej rozciąga się także na:
   1) fracht oraz zrównaną z nim opłatę za przewóz pasażerów i ich bagażu z
     podróży, podczas której powstała wierzytelność uprzywilejowana, a w
     odniesieniu do wierzytelności wynikających z umów o pracę wymienionych w
     art. 91 pkt  2, ze wszystkich podróży odbytych w czasie trwania tej samej
     umowy o pracę,
   2) odszkodowania należne statkowi za poniesione, a nienaprawione szkody w
     statku, jak i za straty na frachcie,
   3) należny statkowi udział w awarii wspólnej, o ile składają się na nią
     nienaprawione szkody w statku lub straty na frachcie,
   4) należne statkowi wynagrodzenie za ratownictwo, które nastąpiło w czasie
     podróży, po odliczeniu jednak sum przypadających kapitanowi i innym osobom
     zatrudnionym w obsłudze statku.
 § 2. Przywilej nie rozciąga się na należne statkowi odszkodowania
     ubezpieczeniowe.
                                        
                                    Art. 95.
 § 1. Przywileje wygasają z upływem roku, jednakże przywileje wymienione w art.
     91 pkt 5 wygasają z upływem 6 miesięcy.
 § 2. Termin wygaśnięcia przywileju biegnie dla wierzytelności z tytułu:
   1) wynagrodzenia za ratownictwo - od dnia zakończenia ratownictwa,
   2) szkody wyrządzonej zderzeniem statków lub innym wypadkiem morskim albo
     wynikłej wskutek śmierci, uszkodzenia ciała lub rozstroju zdrowia - od
     dnia spowodowania szkody,
   3) odszkodowania za utratę lub uszkodzenie ładunku lub bagażu - od dnia
     wydania ładunku lub bagażu albo od dnia, w którym  powinny być wydane,
   4) należności powstałych wskutek czynności określonych w art. 91 pkt 5 - od
     dnia powstania wierzytelności,
   5) innych zdarzeń - od dnia wymagalności wierzytelności.
 § 3. Przywilej na należnościach określonych w art. 94 § 1 wygasa z chwilą ich
     uiszczenia, jednakże przywilej pozostaje w mocy, dopóki uiszczona kwota
     znajduje się w ręku kapitana lub innej osoby, która podjęła tę kwotę na
     rzecz armatora lub właściciela statku.
                                        
                                    Art. 96.
Jeżeli statek, na którym ciąży przywilej, nie mógł być zajęty na polskich wodach
wewnętrznych lub polskim morzu terytorialnym na rzecz wierzyciela mającego w
Rzeczypospolitej Polskiej miejsce zamieszkania lub siedzibę, terminy określone w
art. 95 nie mogą skończyć się wcześniej niż z upływem jednego miesiąca od dnia,
w którym statek wszedł do portu polskiego, nie później jednak niż z upływem 3
lat od dnia powstania wierzytelności.
                                        
                                     TYTUŁ V
              Ograniczenie odpowiedzialności za roszczenia morskie
                                        
                                    Art. 97.
 § 1. Odpowiedzialność dłużnika za roszczenia morskie może być ograniczona
     zgodnie z postanowieniami Konwencji o ograniczeniu odpowiedzialności za
     roszczenia morskie, sporządzonej w Londynie dnia 19 listopada 1976 r.
     (Dz.U. z 1986 r. Nr 35, poz. 175), zwanej dalej "Konwencją o ograniczeniu
     odpowiedzialności", wraz ze zmianami obowiązującymi od daty ich wejścia w
     życie w stosunku do Rzeczypospolitej Polskiej, podanymi do publicznej
     wiadomości we właściwy sposób.
 § 2. Wobec wierzyciela zagranicznego mającego w chwili zgłoszenia roszczenia
     stałe miejsce zamieszkania lub główną siedzibę w państwie, które
     ustanowiło dla tego rodzaju roszczenia granicę odpowiedzialności niższą od
     określonej zgodnie z postanowieniami Konwencji o ograniczeniu
     odpowiedzialności, dłużnik odpowiada tylko do tej niższej granicy.
 § 3. Uprawnienie do ograniczenia odpowiedzialności na podstawie § 1 nie
     przysługuje dłużnikowi zagranicznemu, który w chwili powoływania się na
     nie ma stałego miejsca zamieszkania lub głównej siedziby w państwie,
     którego prawo nie przewiduje ograniczenia odpowiedzialności, dla tego
     rodzaju roszczenia; jeżeli prawo to przewiduje granicę odpowiedzialności
     wyższą od określonej zgodnie z Konwencją o ograniczeniu odpowiedzialności,
     stosuje się tę wyższą granicę.
                                        
                                    Art. 98.
 § 1. Dłużnik może powołać się na ograniczenie odpowiedzialności niezależnie od
     ustanowienia funduszu ograniczenia odpowiedzialności zgodnie z art. 11
     Konwencji o ograniczeniu odpowiedzialności, z zastrzeżeniem § 2.
 § 2. Sąd może, w razie prawdopodobieństwa ujawnienia się kolejnych wierzycieli,
     uzależnić ograniczenie odpowiedzialności od ustanowienia funduszu
     ograniczenia odpowiedzialności
                                        
                                    Art. 99.
Dłużnik ponosi koszty procesu związanego z dochodzeniem roszczenia podlegającego
ograniczeniu zgodnie z Kodeksem postępowania cywilnego i odpowiada za odsetki od
tego roszczenia ponad granicę odpowiedzialności określoną zgodnie z Konwencją o
ograniczeniu odpowiedzialności, jednakże jeżeli dłużnik utworzył fundusz
ograniczenia odpowiedzialności przez złożenie do depozytu sądu odpowiedniej sumy
pieniężnej, to składający nie odpowiada za odsetki powstałe po złożeniu tej
sumy.
                                        
                                    Art. 100.
Roszczenia z tytułu szkód w urządzeniach i basenach portowych, drogach wodnych i
urządzeniach nawigacyjnych podlegają zaspokojeniu z pierwszeństwem przed innymi
roszczeniami, z wyjątkiem roszczeń z tytułu śmierci, uszkodzenia ciała lub
rozstroju zdrowia.
                                        
                                    Art. 101.
 § 1. Jeżeli odpowiedzialność dłużnika ustalona zgodnie z Konwencją o
     ograniczeniu odpowiedzialności, powstała w związku z uprawianiem żeglugi
     statkiem o pojemności brutto mniejszej niż 300 ton, to granica jego
     odpowiedzialności wynosi:
   1) 100 000 jednostek obliczeniowych - w odniesieniu do roszczeń z tytułu
     śmierci, uszkodzenia ciała lub rozstroju zdrowia,
   2) 50 000 jednostek obliczeniowych - w odniesieniu do innych roszczeń.
 § 2. Jednostką obliczeniową jest Specjalne Prawo Ciągnienia (SDR), określone
     przez Międzynarodowy Fundusz Walutowy.
                                        
                                    Art. 102.
 § 1. Jeżeli dłużnik jest osobą prawną, to przez własne działanie lub
     zaniechanie, o którym mowa w art. 4 Konwencji o ograniczeniu
     odpowiedzialności, rozumie się działanie lub zaniechanie tego, kto
     wykonuje funkcje organu zarządzającego tej osoby prawnej.
 § 2. Jeżeli dłużnikiem jest armator, który uprawia żeglugę przez stałego
     zarządcę, to odpowiada on za działanie lub zaniechanie tego zarządcy jak
     za własne działanie lub zaniechanie; jeżeli zarządca jest osobą prawną,
     przepis § 1 stosuje się odpowiednio.
                                        
                                    TYTUŁ VI
                                      Umowy
                                        
                                     Dział I
                                 Przewóz ładunku
                                        
                                   Rozdział 1
                                 Przepisy ogólne
                                        
                                    Art. 103.
Przez umowę przewozu ładunku przewoźnik podejmuje się, za wynagrodzeniem,
przewiezienia rzeczy drogą morską.
                                        
                                    Art. 104.
Umowa przewozu ładunku może:
   1) stanowić, że przewoźnik odda całą albo określoną część przestrzeni
     ładunkowej statku pod ładunek na jedną lub więcej podróży (umowa
     czarterowa), albo
   2) dotyczyć przewozu poszczególnych rzeczy lub ładunku określonego według
     rodzaju, ilości, miary lub  wagi (umowa bukingowa).
                                        
                                    Art. 105.
 § 1. Umowa przewozu określa stosunek pomiędzy przewoźnikiem a frachtującym
     (czarterującym lub bukującym).
 § 2. Każda strona może żądać potwierdzenia umowy przewozu na piśmie.
 § 3. W wykonaniu obowiązku frachtującego może ładunek dostarczyć przewoźnikowi
     inna osoba (załadowca). Przepisy odnoszące się do załadowcy mają
     zastosowanie do frachtującego, który sam dostarcza ładunek przewoźnikowi.
                                        
                                    Art. 106.
Frachtujący może bez zgody przewoźnika odstąpić swoje prawa z umowy przewozu
osobie trzeciej, pozostaje jednak odpowiedzialny za wykonanie umowy solidarnie z
osobą, której swoje prawa odstąpił.
                                        
                                    Art. 107.
 § 1. Jeżeli ładunek ma być według umowy czarterowej przewieziony określonym
     statkiem, przewoźnik może załadować go na inny statek tylko po uzyskaniu
     zgody czarterującego.
 § 2. Przy przewozie na podstawie umowy bukingowej przewoźnik ma prawo - w braku
     wyraźnego zakazu w umowie - zastąpić określony w umowie statek innym
     statkiem tej samej kategorii, zdatnym do przewozu bez opóźnienia;
     obowiązany jest jednak podstawić statek zastępczy w umówionym terminie i
     zawiadomić o tym bukującego.
                                        
                                    Art. 108.
 § 1. Roszczenie z umowy przewozu przedawnia się z upływem 2 lat od dnia jego
     wymagalności.
 § 2. Roszczenia do przewoźnika związane z ładunkiem, wynikające z konosamentu,
     przedawniają się z upływem roku od dnia, w którym wydanie ładunku
     nastąpiło lub miało nastąpić.
 § 3. Powództwo o odszkodowanie przeciwko osobie trzeciej w sprawach, o których
     mowa w § 2, może być wytoczone nawet po upływie roku w terminie określonym
     w przepisach o przedawnieniu roszczeń, nie dłuższym jednak niż 6 miesięcy
     licząc od dnia, w którym osoba występująca z takim powództwem zaspokoiła
     roszczenie lub otrzymała pozew wniesiony przeciwko niej.
                                        
                                    Art. 109.
Przepisów niniejszego działu nie stosuje się do przewozu przesyłek pocztowych.
                                        
                                   Rozdział 2
                              Załadowanie na statek
                                        
                                    Art. 110.
Przewoźnik obowiązany jest dołożyć należytej staranności, aby przy rozpoczęciu
podróży statek był zdatny do żeglugi, właściwie wyposażony, zaopatrzony i
obsadzony załogą, a ponadto aby jego ładownie, chłodnie oraz wszelkie inne
pomieszczenia, do których są ładowane towary, były przed rozpoczęciem podróży
przygotowane i doprowadzone do stanu odpowiedniego do przyjęcia, przewozu i
zabezpieczenia ładunku, stosownie do jego właściwości.
                                        
                                    Art. 111.
Przewoźnik obowiązany jest podstawić statek gotowy do ładowania w ustalonym
miejscu i czasie oraz pozostawić go tam na przewidziany okres ładowania, a gdy
został umówiony przestój - także na okres przestoju.
                                        
                                    Art. 112.
 § 1. Jeżeli nie umówiono miejsca ładowania, przewoźnik podstawi statek w
     zwyczajowo przyjętym miejscu ładowania lub wyczekiwania.
 § 2. Jeżeli przewóz opiera się na umowie czarterowej, przewoźnik obowiązany
     jest podstawić statek według wskazania czarterującego w miejscu
     odpowiednim, bezpiecznym i dostępnym bez trudności dla podejścia statku,
     dla jego pozostawania tam i wyjścia z ładunkiem bez przeszkód. Jeżeli jest
     kilku czarterujących, którzy nie uzgodnili między sobą miejsca ładowania,
     lub jeżeli odpowiednie miejsce ładowania nie zostało przewoźnikowi podane,
     przewoźnik postąpi zgodnie z § 1.
 § 3. Czarterujący może niezależnie od tego, czy miejsce ładowania zostało w
     umowie ustalone, domagać się od przewoźnika - za zwrotem wszelkich
     związanych z tym kosztów - przeholowania lub przeciągnięcia statku z
     jednego miejsca na drugie, chyba że przewóz odbywa się statkiem
     obsługującym linię regularną.
 § 4. Jeżeli przewóz opiera się na umowie bukingowej, bukującemu przysługują
     uprawnienia określone w § 3 tylko wtedy, gdy przewiduje je umowa lub
     zwyczaj przyjęty w danym porcie.
                                        
                                    Art. 113.
  § 1. Przewoźnik jest obowiązany zawiadomić na piśmie czarterującego o
     podstawieniu gotowego do rozpoczęcia ładowania statku w miejscu, o którym
     mowa w art. 112 § 2, a jeżeli miejsce takie nie zostało przewoźnikowi
     wskazane - w miejscu, o którym mowa w art. 112 § 1 (nota gotowości).
     Jeżeli czarterujący wskazał załadowcę, przewoźnik zawiadamia załadowcę.
 § 2. Zawiadomienie, które w chwili jego otrzymania nie odpowiada
     rzeczywistości, uważa się za niedokonane, a przewoźnik odpowiada za
     wynikłą stąd szkodę.
 § 3. Do określenia dnia oraz godziny, w których zawiadomienie uważa się za
     skutecznie dokonane, stosuje się zwyczaje przyjęte dla  tej czynności w
     danym porcie.
                                        
                                    Art. 114.
 § 1. Okres ładowania określa umowa czarterowa, a jeżeli nie zawiera ona
     postanowienia w tym przedmiocie - zwyczaj przyjęty w danym porcie. Okres
     ten oblicza się według dni i godzin roboczych, poczynając od następnego
     dnia po złożeniu noty gotowości.
 § 2. Do okresu ładowania wlicza się przerwy wywołane przyczynami zachodzącymi
     po stronie frachtującego lub załadowcy, jak również czas użyty na
     przeholowanie lub przeciągnięcie statku z jednego miejsca na drugie
     stosownie do art. 112  § 3.
 § 3. Do okresu ładowania nie wlicza się przerw wywołanych przyczynami
     zachodzącymi po stronie przewoźnika, jak również przerw spowodowanych siłą
     wyższą albo warunkami atmosferycznymi zagrażającymi ładunkowi lub
     prawidłowości bądź bezpieczeństwu ładowania.
                                        
                                    Art. 115.
 § 1. Strony mogą w umowie czarterowej przewidzieć, że statek pozostanie w
     porcie ponad okres ładowania (przestój statku).
 § 2. Jeżeli umowa nie ustala okresu przestoju statku, przyjmuje się, że okres
     ten wynosi 14 dni. Okres przestoju oblicza się według bieżących dni i
     godzin. Do okresu przestoju nie wlicza się jednak przerw spowodowanych
     przyczynami zachodzącymi wyłącznie po stronie przewoźnika.
 § 3. Wynagrodzenie należne przewoźnikowi za przestój (przestojowe) określa
     umowa, a jeżeli nie zawiera ona postanowienia w tym przedmiocie - zwyczaj.
     W braku stawek zwyczajowych przestojowe określa się sumą wydatków
     przewoźnika na utrzymanie statku i załogi  przez okres przestoju.
 § 4. Jeżeli w umowie nie przewidziano przestoju, a statek po upływie okresu
     ładowania zostaje przetrzymany w porcie z przyczyn zachodzących po stronie
     frachtującego lub załadowcy, przewoźnik ma prawo do wynagrodzenia szkody
     wyrządzonej przetrzymaniem statku.
 § 5. Do odszkodowania przewidzianego w § 4 przewoźnik ma prawo również wtedy,
     gdy statek z przyczyn zachodzących po stronie frachtującego lub załadowcy
     zostaje przetrzymany w porcie ponad okres przestoju.
                                        
                                    Art. 116.
Przy przewozie na podstawie umowy bukingowej przewoźnik powinien w odpowiednim
terminie zawiadomić frachtującego o czasie i miejscu ładowania statku.
Zawiadomienie takie jest zbędne, gdy chodzi o statek obsługujący linię
regularną, chyba że termin ustalony w rozkładzie rejsów nie będzie mógł być
dotrzymany.
                                        
                                    Art. 117.
Frachtującemu przysługuje prawo dostarczenia w miejsce ładunku określonego umową
- innego odpowiedniego ładunku, którego przewóz nie pogorszy położenia
przewoźnika i innych frachtujących. Fracht należny przewoźnikowi za przewóz
takiego ładunku  nie może być niższy od frachtu umówionego.
                                        
                                    Art. 118.
 § 1. Po upływie okresu ładowania i przestoju przewidzianego w umowie
     czarterowej albo po upływie ustalonego w umowie bukingowej terminu
     dostarczenia ładunku przewoźnik może według swego uznania rozpocząć
     podróż, choćby nawet umówiony ładunek nie został dostarczony. Przewoźnik
     zachowuje prawo do frachtu przypadającego również od ładunku
     niezaładowanego (martwy fracht).
 § 2. Należność przewoźnika z tytułu martwego frachtu ulega zmniejszeniu o sumę
     frachtu uzyskanego przez przewoźnika za inny ładunek przyjęty do przewozu
     w miejsce ładunku niedostarczonego.
                                        
                                    Art. 119.
Jeżeli według umowy czarterujący rozporządza całą przestrzenią statku,
przewoźnik, zachowując prawo do całego frachtu, jest na żądanie czarterującego
obowiązany:
   1) rozpocząć podróż nawet przed umówionym terminem, choćby ładunek nie był
     jeszcze w całości załadowany,
   2) przyjąć do przewozu ładunek dostarczony mu przed upływem okresu ładowania
     lub przestoju, choćby nawet przyjęcie i załadowanie ładunku mogło
     spowodować zwłokę w rozpoczęciu  podróży, nie dłuższą jednak niż 14 dni;
     nie narusza to przepisów art. 115 § 4 i § 5.
                                        
                                    Art. 120.
Jeżeli według umowy czarterujący rozporządza częścią przestrzeni statku,
przewoźnik może odmówić przyjęcia ładunku, którego załadowanie po upływie
ustalonego okresu ładowania musiałoby wskutek zwłoki czarterującego spowodować
przetrzymanie statku. Pomimo odmowy przyjęcia ładunku przewoźnikowi należy się
cały fracht.
                                        
                                    Art. 121.
 § 1. Czarterującemu, choćby według umowy rozporządzał całą powierzchnią statku,
     wolno swoim ładunkiem zajmować tylko przestrzenie i powierzchnie
     przeznaczone do tego celu.
 § 2. Czarterujący może żądać stosownego obniżenia frachtu i wynagrodzenia
     szkody, jeżeli przewoźnik nie odda do jego rozporządzenia określonej w
     umowie przestrzeni statku.
                                        
                                    Art. 122.
 § 1. Frachtujący obowiązany jest na swój koszt dostarczyć ładunek do statku
     wzdłuż jego burty w taki sposób, aby umożliwić prawidłowe i odpowiednie
     załadowanie.
 § 2. Na towarach łatwo zapalnych, wybuchowych lub w inny sposób niebezpiecznych
     frachtujący obowiązany jest umieścić odpowiednie oznaczenie ich jako
     niebezpiecznych oraz podać przewoźnikowi potrzebne informacje o
     właściwościach towaru.
 § 3. Oddając do przewozu rzeczy, z którymi należy obchodzić się w szczególny
     sposób, frachtujący obowiązany jest umieścić na nich odpowiednie
     oznaczenie i poinformować przewoźnika o ich właściwościach.
                                        
                                    Art. 123.
 § 1. Frachtujący obowiązany jest dostarczyć przewoźnikowi we właściwym czasie
     dokumenty dotyczące ładunku, potrzebne do jego przewozu.
 § 2. Frachtujący odpowiada za szkody wynikłe ze zwłoki w dostarczeniu, oraz z
     nieprawidłowości lub niedokładności dokumentów przewidzianych w § 1.
                                        
                                    Art. 124.
 § 1. Frachtujący odpowiada wobec przewoźnika, a także wobec pasażerów, załogi i
     właścicieli innych ładunków za szkody spowodowane niedokładnym lub
     nieprawdziwym oświadczeniem dotyczącym rodzaju lub właściwości ładunku.
 § 2. Odpowiedzialność określoną w § 1 ponosi także załadowca, jeżeli złożenie
     niedokładnego lub nieprawdziwego oświadczenia dotyczącego rodzaju lub
     właściwości ładunku nastąpiło z jego winy.
                                        
                                    Art. 125.
Frachtujący jest wolny od odpowiedzialności za szkody wyrządzone przez ładunek
przewoźnikowi lub statkowi z jakiejkolwiek przyczyny bez jego winy.
                                        
                                    Art. 126.
 § 1. Przewoźnik obowiązany jest dołożyć należytej staranności przy
     załadowywaniu ładunku na statek oraz dostarczyć odpowiednie podkłady,
     przegrody, maty i inny materiał konieczny do prawidłowego i odpowiedniego
     załadowania oraz rozmieszczenia i zabezpieczenia (zasztauowania) ładunku.
 § 2. Ładunek umieszcza się na statku według uznania przewoźnika; umieszczenie
     ładunku na pokładzie wymaga zgody załadowcy, chyba że chodzi o ładunki
     przewożone w kontenerach zamkniętych, przyjmowanych na statek
     przystosowany do takiego przewozu, lub o ładunki, które zwyczajowo są
     przewożone na pokładzie.
 § 3. Koszty załadowania i zasztauowania ładunku na statku obciążają
     przewoźnika.
                                        
                                    Art. 127.
 § 1. Przewoźnik, zachowując prawo do całego frachtu, może według swego uznania
     wyładować ładunek ze statku, zniszczyć go lub unieszkodliwić bez obowiązku
     wynagrodzenia szkody przez to powstałej, jeżeli ładunek ten zawiera
     materiały łatwo zapalne, wybuchowe lub w inny sposób niebezpieczne, został
     fałszywie zadeklarowany albo jeżeli przewoźnik nie mógł, przyjmując
     ładunek stwierdzić jego niebezpiecznych właściwości na podstawie zwykłej
     znajomości rzeczy, a nie został uprzedzony o tych właściwościach.
     Załadowca odpowiada za szkodę powstałą wskutek załadowania i przewozu
     takiego ładunku.
 § 2. Jeżeli przewoźnikowi były wprawdzie znane właściwości ładunku określone w
     § 1 i ładunek ten został załadowany za jego zgodą, lecz następnie zagroził
     bezpieczeństwu statku, osób na nim się znajdujących lub innych ładunków,
     przewoźnik może - według swego uznania - ładunek niebezpieczny wyładować,
     zniszczyć lub unieszkodliwić. Za wynikłą stąd szkodę przewoźnik odpowiada
     tylko w granicach odpowiedzialności z tytułu awarii wspólnej. Przewoźnik
     zachowuje prawo do frachtu dystansowego.
                                        
                                    Art. 128.
Na żądanie załadowcy przewoźnik obowiązany jest, w miarę postępującego stopniowo
ładowania, wydawać mu odpowiednie pokwitowania ładunkowe na przyjęte na statek
partie towaru (kwity sternika), w których poza danymi określającymi rodzaj
ładunku, jego miarę, ilość lub wagę oraz znaki i opakowanie może zamieścić
zastrzeżenia dotyczące stanu zewnętrznego ładunku i jego opakowania.
                                        
                                   Rozdział 3
                                   Konosament
                                        
                                    Art. 129.
 § 1. Przewoźnik obowiązany jest po przyjęciu ładunku na statek wydać załadowcy
     na jego żądanie konosament.
 § 2. Jeżeli poprzednio zostały wydane na ten ładunek kwity sternika, przewoźnik
     może uzależnić wydanie konosamentu od ich zwrotu.
                                        
                                    Art. 130.
 § 1. Przewoźnik może wydać załadowcy, przed przyjęciem ładunku na statek,
     dokument stwierdzający przyjęcie ładunku do przewozu (konosament przyjęcia
     do załadowania).
 § 2. Po przyjęciu ładunku na statek przewoźnik wyda załadowcy, na jego żądanie,
     konosament stwierdzający przyjęcie ładunku na statek za zwrotem dokumentu
     wymienionego w § 1 albo na tym ostatnim umieści wzmiankę o przyjęciu
     ładunku na statek z podaniem nazwy statku i daty załadowania.
                                        
                                    Art. 131.
 § 1. Konosament stanowi dowód przyjęcia ładunku w nim oznaczonego na statek w
     celu przewozu i jest dokumentem legitymującym do dysponowania tym
     ładunkiem i do jego odbioru.
 § 2. Konosament wystawiony zgodnie z przepisami niniejszego działu stwarza
     domniemanie przyjęcia na statek przez przewoźnika określonego ładunku do
     przewozu w takiej ilości i stanie, jak to uwidoczniono w konosamencie.
     Dowód przeciwny nie będzie dopuszczony w przypadku, gdy konosament został
     przeniesiony na osobę trzecią działającą w dobrej wierze.
 § 3. Konosament stanowi o stosunku prawnym pomiędzy przewoźnikiem a odbiorcą
     ładunku. Postanowienia umowy przewozu wiążą odbiorcę tylko wówczas, gdy
     konosament do nich odsyła.
                                        
                                    Art. 132.
 § 1. Dane dotyczące ładunku zamieszcza się w konosamencie na podstawie pisemnej
     deklaracji załadowcy.
 § 2. Załadowca odpowiada wobec przewoźnika za szkody i wydatki wynikłe z
     niedokładności lub nieprawdziwości oświadczenia co do miary, objętości,
     liczby sztuk, ilości i wagi ładunku oraz jego znaków głównych; nie zwalnia
     to jednak przewoźnika od odpowiedzialności wskutek niewypełnienia jego
     obowiązków, wynikających z umowy przewozu, w stosunku do wszystkich innych
     osób poza frachtującym i załadowcą.
                                        
                                    Art. 133.
Przewoźnik obowiązany jest wydać załadowcy konosament w tylu jednobrzmiących
egzemplarzach, ilu zażąda załadowca, uwidoczniając na każdym z nich liczbę
wydanych egzemplarzy.
                                        
                                    Art. 134.
 § 1. Konosament może być wystawiony:
   1) na imiennie określonego odbiorcę (konosament imienny),
   2) na zlecenie załadowcy lub wskazanej przez niego osoby (konosament na
     zlecenie),
   3) na okaziciela.
 § 2. Jeżeli w konosamencie na zlecenie nie wskazano osoby, na której zlecenie
     konosament został wystawiony, uważa się go za wystawiony na zlecenie
     załadowcy.
                                        
                                    Art. 135.
 § 1. Konosament może być przeniesiony na inną osobę, która przez przeniesienie
     nabywa uprawnienia do dysponowania ładunkiem i do jego odbioru.
 § 2. Konosament przenosi się:
   1) przez przelew wierzytelności  (konosament imienny),
   2) przez indos  (konosament na zlecenie),
   3) przez wydanie konosamentu  (konosament na okaziciela).
                                        
                                    Art. 136.
 § 1. Konosament zawiera:
   1) oznaczenie przewoźnika,
   2) oznaczenie załadowcy,
   3) oznaczenie odbiorcy lub stwierdzenie, że konosament został wystawiony na
     zlecenie albo na okaziciela,
   4) nazwę statku,
   5) określenie ładunku z podaniem jego rodzaju oraz - stosownie do
     okoliczności - jego miary, objętości, liczby sztuk, ilości lub wagi,
   6) określenie zewnętrznego stanu ładunku i jego opakowania,
   7) znaki główne niezbędne dla stwierdzenia tożsamości ładunku, podane przez
     załadowcę na piśmie przed rozpoczęciem ładowania, jeżeli je wydrukowano
     lub w inny sposób utrwalono na  poszczególnych sztukach ładunku lub jego
     opakowaniu,
   8) oznaczenie frachtu i innych należności przewoźnika albo wzmiankę, że ich
     zapłata w całości już nastąpiła lub powinna nastąpić stosownie do
     postanowień zamieszczonych w innym dokumencie,
   9) nazwę miejsca załadowania,
        
  10) nazwę miejsca wyładowania albo określenie, kiedy lub gdzie nastąpi
     wskazanie miejsca wyładowania,
  11) liczbę wydanych egzemplarzy konosamentu,
  12) datę i miejsce wystawienia konosamentu,
  13) podpis przewoźnika albo kapitana statku lub innego przedstawiciela
     przewoźnika.
 § 2. Jeżeli w konosamencie nie wymieniono przewoźnika, uważa się, że
     przewoźnikiem jest armator. Jeżeli w konosamencie wystawionym zgodnie z §
     1 wymieniono przewoźnika niedokładnie lub fałszywie, armator statku, na
     który ładunek załadowano, odpowiada wobec odbiorcy ładunku za wynikłą stąd
     szkodę, przy czym  służy mu roszczenie zwrotne do przewoźnika.
                                        
                                    Art. 137.
 § 1. Przewoźnik może zamieścić w konosamencie odpowiednią uwagę, jeżeli
     zewnętrzny stan ładunku lub jego opakowania budzi zastrzeżenia.
 § 2. Przewoźnik może odmówić wpisania do konosamentu zadeklarowanych mu przez
     załadowcę danych dotyczących ilości, miary, wagi i oznakowania ładunku,
     jeżeli ma poważną podstawę do podejrzewania, że dane te nie odpowiadają
     dokładnie stanowi faktycznemu w chwili załadowania, albo jeżeli nie ma
     możliwości sprawdzenia tych danych.
 § 3. Przewoźnik może odmówić wpisania do konosamentu danych dotyczących znaków
     ładunku, jeżeli znaki te nie są utrwalone na poszczególnych sztukach
     ładunku lub jego opakowaniu w taki sposób, że w normalnych warunkach
     powinny pozostać czytelne do końca podróży.
 § 4. Jeżeli ładunek dostarczono do przewozu w opakowaniu, przewoźnik może
     zamieścić w konosamencie wzmiankę, że zawartość jest mu nieznana.
                                        
                                    Art. 138.
 § 1. Z zastrzeżeniem wyjątków przewidzianych w ustawie przepisy o konosamencie
     stosuje się odpowiednio do konosamentu bezpośredniego wydanego przez
     przewoźnika morskiego podejmującego się przewozu, który ma być dokonany na
     części trasy przez innego przewoźnika (morskiego, rzecznego, lądowego lub
     powietrznego).
 § 2. Do przewozu na częściach trasy, które nie stanowią drogi morskiej, stosuje
     się prawo właściwe dla danego rodzaju przewozu. Jeżeli nie można ustalić,
     na jakiej części trasy nastąpiło zdarzenie, stosuje się do oceny jego
     skutków przepisy Kodeksu morskiego.
                                        
                                    Art. 139.
 § 1. Przewoźnik, który wystawił konosament bezpośredni, odpowiada za należyte
     wykonanie obowiązków przewoźnika na całej trasie objętej tym konosamentem,
     aż do wydania ładunku uprawnionemu odbiorcy. Każdy z pozostałych
     przewoźników odpowiada za wykonanie tych obowiązków na obsługiwanej przez
     niego części trasy solidarnie z przewoźnikiem, który wystawił konosament
     bezpośredni.
 § 2. Przewoźnik, który wystawił konosament bezpośredni, może w nim ograniczyć
     swoją odpowiedzialność do obsługiwanej przez niego części trasy; nie
     zwalnia go to od obowiązku dołożenia należytej staranności, aby dalszy
     przewóz mógł być prawidłowo wykonany.
 § 3. Przewoźnik, który na podstawie swej solidarnej odpowiedzialności z
     konosamentu bezpośredniego zapłacił odszkodowanie, ma prawo żądać od
     każdego z pozostałych przewoźników, ponoszących odpowiedzialność z tego
     konosamentu, zwrotu proporcjonalnie do przypadającego na niego frachtu.
     Wolny jest od obowiązku zwrotu ten z przewoźników, który udowodni, że
     należycie wykonał swoje obowiązki przewoźnika.
 § 4. Ostatni przewoźnik powinien wykonać znane mu prawa poprzednich
     przewoźników, w szczególności ich prawo zastawu.
                                        
                                   Rozdział 4
                               Wykonanie przewozu
                                        
                                    Art. 140.
 § 1. Statek powinien wykonać przewóz z należytą szybkością, trasą umownie
     ustaloną, a w braku umowy trasą normalną.
 § 2. Zejście z trasy w celu ratowania lub usiłowania ratowania życia lub mienia
     na morzu albo z innej uzasadnionej przyczyny nie stanowi naruszenia umowy
     przewozu; przewoźnik nie odpowiada za wynikłą stąd szkodę.
                                        
                                    Art. 141.
Przewoźnik obowiązany jest sprawować pieczę nad ładunkiem od jego przyjęcia do
wydania oraz dbać o interesy osób  zainteresowanych ładunkiem.
                                        
                                    Art. 142.
 § 1. Jeżeli statek nie może przybyć do portu przeznaczenia z powodu przeszkody
     nie do pokonania, której ustąpienia nie można oczekiwać w rozsądnym
     terminie, przewoźnik skieruje statek do najbliższego bezpiecznego portu. O
     przeszkodach przewoźnik powinien zawiadomić frachtującego.
 § 2. Jeżeli przewóz odbywa się na podstawie umowy czarterowej, kapitan
     powinien, o ile to możliwe, zastosować się do poleceń czarterującego.
     Jeżeli w stosownym terminie polecenie czarterującego nie nadeszło lub jego
     wykonanie jest niemożliwe, kapitan może wyładować ładunek albo powrócić z
     nim do portu załadowania zależnie od tego - co jest według jego oceny
     korzystniejsze dla czarterującego.
 § 3. Czarterujący jest obowiązany w każdym przypadku zapłacić fracht
     dystansowy.
                                        
                                   Rozdział 5
                          Wyładowanie i odbiór ładunku
                                        
                                    Art. 143.
 § 1. Frachtujący ma prawo dysponowania ładunkiem do chwili wydania go
     uprawnionemu odbiorcy. Może on w szczególności przed rozpoczęciem podróży
     żądać zwrotu ładunku w porcie załadowania, jak również nawet po
     rozpoczęciu podróży zmienić pierwotne wskazania dotyczące osoby odbiorcy i
     miejsca wyładowania - za zabezpieczeniem wszelkich związanych z tym strat
     i kosztów. Jeżeli ładunek przewożony jest na podstawie konosamentu, prawo
     dysponowania ładunkiem przysługuje każdemu legitymowanemu posiadaczowi
     konosamentu, a przewoźnik obowiązany jest zastosować się do jego poleceń
     tylko za zwrotem wszystkich wydanych egzemplarzy konosamentu.
 § 2. Prawa określone w § 1 nie służą, jeżeli ich wykonanie spowodowałoby
     znaczne opóźnienie rozpoczęcia podróży, chyba że przewoźnik wyrazi na to
     zgodę.
                                        
                                    Art. 144.
 § 1. W braku odmiennych zleceń udzielonych stosownie do art. 143 ładunek wydaje
     się w porcie przeznaczenia.
 § 2. Przewoźnik obowiązany jest wydać ładunek w porcie przeznaczenia
     legitymowanemu posiadaczowi choćby tylko jednego egzemplarza konosamentu.
     Po wydaniu ładunku przez przewoźnika na podstawie jednego egzemplarza
     pozostałe egzemplarze konosamentu tracą moc.
 § 3. Legitymowanym posiadaczem konosamentu jest:
   1) z konosamentu imiennego - odbiorca wskazany w konosamencie,
   2) z konosamentu na zlecenie - ten, na czyje zlecenie opiewa konosament,
     który nie był przeniesiony przez indos, albo posiadacz konosamentu
     wykazujący swoje prawo nieprzerwanym szeregiem  indosów, choćby ostatni
     indos był in blanco,
   3) z konosamentu na okaziciela - okaziciel konosamentu.
 § 4. Jeżeli konosamentu nie wystawiono, ładunek wydaje się w miejscu
     przeznaczenia odbiorcy wskazanemu przez frachtującego lub osobę przez
     niego upoważnioną.
                                        
                                    Art. 145.
Do określenia sposobu i okresu wyładowania oraz przestoju i przetrzymania
statku, jak również związanych z tym kosztów, stosuje się odpowiednio przepisy o
załadowaniu. Koszty wyładowania ze statku wzdłuż burty ponosi przewoźnik, a
wszystkie inne koszty odbioru ponosi odbiorca.
                                        
                                    Art. 146.
 § 1. Przez przyjęcie ładunku odbiorca zobowiązuje się do zapłaty przewoźnikowi
     jego należności z tytułu frachtu, przestojowego, odszkodowania za
     przetrzymanie statku i wszelkich innych należności z tytułu przewozu
     ładunku.
 § 2. Jeżeli ładunek jest przewożony na podstawie konosamentu, odbiorca
     obowiązany jest do zapłacenia tylko należności wynikających z konosamentu
     lub z umowy przewozu, do której postanowień w tym przedmiocie konosament
     odsyła.
 § 3. Przy przewozie ładunku na podstawie konosamentu przewoźnik nie może
     dochodzić od odbiorcy wynagrodzenia za przestój lub odszkodowania za
     przetrzymanie statku w porcie załadowania, chyba że w konosamencie
     uwidoczniono czas przestoju lub przetrzymania statku. Jeżeli okres
     ładowania i wyładowania był określony łącznie jedną liczbą dni lub godzin,
     przewoźnik nie może wobec odbiorcy powołać się na nadmierną stratę czasu
     przy ładowaniu, chyba że została ona uwidoczniona w konosamencie.
                                        
                                    Art. 147.
 § 1. Odbiorca lub przewoźnik mogą żądać dokonania przed odbiorem ładunku jego
     oględzin z udziałem biegłych.
 § 2. Koszty związane z oględzinami ponosi ten, kto żąda oględzin. Jeżeli jednak
     oględziny dokonane na żądanie odbiorcy wykazały ubytek lub uszkodzenie
     ładunku, koszty oględzin obciążają przewoźnika, chyba że za szkodę
     stwierdzoną oględzinami nie ponosi odpowiedzialności.
                                        
                                    Art. 148.
 § 1. Domniemywa się, że odbiorca odebrał ładunek zgodnie z treścią konosamentu,
     jeżeli nie zawiadomił na piśmie przewoźnika o brakach lub uszkodzeniach
     najpóźniej w chwili odbioru, a w razie szkód zewnętrznie niedostrzegalnych
     - najpóźniej w ciągu trzech dni od chwili odbioru danego ładunku.
     Zawiadomienie pisemne jest zbędne, jeżeli w chwili odbioru przewoźnik i
     odbiorca zgodnie stwierdzili stan ładunku.
 § 2. Postanowienia umowne uciążliwsze dla odbiorcy ładunku niż to przewiduje §
     1 są nieważne.
                                        
                                    Art. 149.
 § 1. Przewoźnik może odmówić wydania ładunku i zatrzymać go aż do zapłaty lub
     zabezpieczenia przez odbiorcę przypadających na niego należności z tytułu
     przewozu danego ładunku, a także należnego od ładunku udziału w awarii
     wspólnej i wynagrodzenia za ratownictwo.
 § 2. Przewoźnik, który wydał ładunek odbiorcy, traci prawo dochodzenia od
     frachtującego roszczeń wymienionych w § 1.
                                        
                                    Art. 150.
 § 1. Jeżeli odbiorca nie zgłasza się lub odmawia przyjęcia ładunku albo opóźnia
     wyładunek tak, że nie można zakończyć wyładowywania statku w stosownym
     terminie, przewoźnik na koszt i niebezpieczeństwo odbiorcy wyładuje
     3adunek i odda go do przechowania w domu składowym lub w innym odpowiednim
     miejscu.
 § 2. W taki sam sposób przewoźnik postąpi z ładunkiem w przypadku zgłoszenia
     się po jego odbiór kilku posiadaczy konosamentu.
 § 3. Przewoźnik zawiadomi niezwłocznie o przypadkach określonych w § 1 i 2
     odbiorcę, jeżeli mu jest znany, i załadowcę.
 § 4. Za przetrzymanie statku spowodowane złożeniem ładunku na przechowanie
     należy się przewoźnikowi odszkodowanie jak za przetrzymanie statku przy
     załadowaniu.
                                        
                                    Art. 151.
  § 1. Jeżeli w ciągu dwóch miesięcy od dnia przybycia statku do portu
     wyładowania nie podjęto złożonego na przechowanie ładunku i nie zapłacono
     przewoźnikowi wszystkich należności przypadających mu od odbiorcy w
     związku z danym przewozem, przewoźnik może sprzedać ładunek.
 § 2. Niepodjęty ładunek może być sprzedany także przed oddaniem na przechowanie
     i przed upływem terminu dwumiesięcznego, jeżeli jest narażony na zepsucie
     lub jeżeli jego przechowanie wymaga kosztów, których wysokość przekracza
     wartość ładunku.
 § 3. O zamiarze sprzedaży ładunku zgodnie z postanowieniem § 1 przewoźnik
     zawiadamia odbiorcę i frachtującego na 7 dni przed dniem sprzedaży.
                                        
                                    Art. 152.
 § 1. Z kwoty uzyskanej ze sprzedaży ładunku przewoźnik pokrywa należności
     przypadające mu od odbiorcy w związku z danym przewozem oraz wydatki
     związane z przechowaniem ładunku, jak również koszty przeprowadzenia
     sprzedaży, a resztę składa do depozytu sądowego w miejscu sprzedaży w celu
     wydania tej sumy uprawnionemu.
 § 2. Jeżeli kwota uzyskana ze sprzedaży ładunku nie wystarcza na całkowite
     zaspokojenie należności przewoźnika określonych w § 1, przewoźnik ma prawo
     dochodzić reszty swoich należności od frachtującego.
 § 3.  Dla zachowania roszczeń przewidzianych w § 2 przewoźnik jest obowiązany
     zawiadomić frachtującego o oddaniu ładunku na  przechowanie i zamiarze
     sprzedania go w razie nieotrzymania zapłaty lub odpowiedniego
     zabezpieczenia w stosownym czasie.
 
                                   Rozdział 6
                             Należności przewoźnika
                                        
                                    Art. 153.
Wysokość frachtu określa umowa. W braku umowy fracht oblicza się na podstawie
stawek stosowanych w miejscu i w czasie załadowania.
                                        
                                    Art. 154.
 § 1. Od ładunku utraconego w czasie przewozu wskutek jakiegokolwiek wypadku
     fracht nie należy się, a zapłacony z góry podlega zwrotowi.
 § 2. Jeżeli utracony ładunek,  o którym mowa w ust. 1, ocalał lub został
     odzyskany, przewoźnik ma prawo do frachtu dystansowego, chyba że osoba
     zainteresowana ładunkiem nie odniosła żadnej korzyści z przebycia przez
     ładunek części podróży.
 § 3. Frachtem dystansowym jest należność za przewóz obliczona według stosunku,
     w jakim część podróży rzeczywiście przebyta przez ładunek pozostaje do
     całej umówionej podróży. Przy obliczaniu frachtu dystansowego uwzględnia
     się nie tylko stosunek odległości, lecz także stosunek nakładu kosztów i
     czasu, niebezpieczeństwa i trudów, jakie są przeciętnie związane z
     przebytą częścią podróży, do przeciętnego nakładu przypadającego na część
     pozostałą do przebycia.
 § 4. Fracht należy się w całości za przewóz ładunku utraconego wskutek jego
     szczególnych naturalnych właściwości, w szczególności zepsucia, ulotnienia
     się lub normalnego wycieku, a także za przewóz zwierząt, które padły w
     czasie przewozu.
                                        
                                    Art. 155.
 § 1. Jeżeli na statek załadowano ładunek w ilości większej niż przewidziana w
     umowie, przewoźnikowi należy się fracht również od tej nadwyżki według
     stawek przyjętych w umowie.
 § 2. Od ładunku umieszczonego na statku bez wiedzy przewoźnika należy się
     przewoźnikowi podwójna suma frachtu przypadającego za przewóz od portu
     załadowania do portu wyładowania oraz wynagrodzenie szkód, jakie
     przewoźnik poniósł wskutek umieszczenia tego ładunku na statku. Przewoźnik
     może ładunek taki wyładować w jakimkolwiek porcie.
                                        
                                   Rozdział 7
                              Przywileje na ładunku
                                        
                                    Art. 156.
 § 1. Wierzycielom służy na zabezpieczenie wierzytelności uprzywilejowanych
     ustawowe prawo zastawu na ładunku z pierwszeństwem przed innymi
     wierzytelnościami, choćby zabezpieczonymi zastawem wynikającym z umowy lub
     orzeczenia sądu.
 § 2. Uprzywilejowanymi są wierzytelności z tytułu:
   1) należnych państwu od ładunku kosztów sądowych oraz kosztów egzekucji;
     wydatków poniesionych na zachowanie lub w celu sprzedaży ładunku i
     podziału uzyskanej kwoty; opłat i świadczeń  publicznych,
   2) wynagrodzenia przypadającego od ładunku za ratownictwo oraz udziału w
     awarii wspólnej, należnego od ładunku statkowi i innym ładunkom,
   3) szkód spowodowanych przez ładunek,
   4) należności przewoźnika z przewozu danego ładunku.
 § 3. Wierzytelności uprzywilejowane podlegają zaspokojeniu, wraz z odsetkami i
     kosztami procesu, w kolejności wskazanej w § 2.
 § 4. Wierzytelności należące do tej samej grupy zaspokaja się proporcjonalnie
     do ich wysokości, jeżeli suma podlegająca podziałowi nie wystarcza na
     zaspokojenie ich w całości.
                                        
                                    Art. 157.
 § 1. Przywilej na ładunku rozciąga się na należne ładunkowi odszkodowanie za
     poniesione, a nienaprawione szkody w ładunku i na należny ładunkowi udział
     w awarii wspólnej.
 § 2. Przywilej nie rozciąga się na należne ładunkowi odszkodowanie
     ubezpieczeniowe.
                                        
                                    Art. 158.
 § 1.  Przywileje na ładunku gasną z chwilą wydania ładunku osobie uprawnionej
     do odbioru.
 § 2. Przywileje na należnościach wymienionych w art. 157 § 1 gasną z chwilą
     wypłacenia tych należności osobie uprawnionej do odbioru.
                                        
                                   Rozdział 8
                                Wygaśnięcie umowy
                                        
                                    Art. 159.
 § 1.  Frachtujący może odstąpić od umowy przewozu, jeżeli przewoźnik nie
     podstawił statku w porcie załadowania w umówionym terminie lub nastąpiło
     inne istotne opóźnienie w przyjęciu ładunku na statek lub rozpoczęciu
     podróży.
 § 2. Frachtujący może po załadowaniu odstąpić od umowy od chwili rozpoczęcia
     podróży i domagać się wyładowania ładunku, jest jednak obowiązany zapłacić
     cały fracht oraz koszty spowodowane odstąpieniem od umowy. Prawo to nie
     służy frachtującemu, jeżeli wyładowanie jego ładunku spowodowałoby istotne
     opóźnienie rozpoczęcia podróży.
 § 3. Frachtujący może w czasie podróży odstąpić od umowy i domagać się
     wyładowania ładunku, jest jednak obowiązany zapłacić cały fracht oraz
     koszty przewoźnika spowodowane odstąpieniem od umowy. Przewoźnik może
     odmówić wyładowania ładunku, jeżeli spowodowałoby to istotne opóźnienie
     podróży lub zmianę trasy.
                                        
                                    Art. 160.
 § 1. Czarterujący, który według umowy czarterowej rozporządza całą przestrzenią
     ładunkową statku, może przed rozpoczęciem podróży odstąpić od umowy, jest
     jednak obowiązany zwrócić przewoźnikowi kwoty przez niego wydatkowane na
     ładunek, a niewliczone do frachtu, i ponadto zapłacić:
   1) połowę frachtu - jeżeli odstępuje od umowy jeszcze przed rozpoczęciem
     biegu umówionego okresu ładowania,
   2) cały fracht - jeżeli umowa była zawarta tylko na jedną podróż, a
     czarterujący odstępuje od umowy po rozpoczęciu  biegu umówionego okresu
     ładowania; w przypadku rozpoczęcia przestoju lub przetrzymania statku
     czarterujący obowiązany jest ponadto zapłacić przestojowe lub
     odszkodowanie za przetrzymanie statku.
 § 2. W razie odstąpienia od umowy przez czarterującego w trakcie załadunku
     przewoźnik jest obowiązany wydać ładunek już załadowany, choćby
     wyładowanie miało zatrzymać statek na czas dłuższy od okresów ładowania i
     przestoju; zachowuje jednak prawo do przestojowego lub odszkodowania za
     przetrzymanie statku.
 § 3. Przewoźnik ma prawo domagać się od czarterującego odszkodowania za
     rzeczywiście poniesioną szkodę spowodowaną odstąpieniem przez
     czarterującego od umowy przewozu zawartej na szereg kolejnych podróży lub
     na przewóz określonej ilości ładunku. Odszkodowanie to nie może jednak
     przekraczać wysokości frachtu, jaki przypadałby za anulowane podróże. W
     każdym przypadku przewoźnik jest obowiązany dążyć do zmniejszenia szkody.
                                        
                                    Art. 161.
 § 1. Przewoźnik może przed rozpoczęciem podróży odstąpić od umowy, jeżeli
     wartość dostarczonej ilości ładunku nie zabezpiecza frachtu i innych
     należności przewoźnika, a frachtujący nie zapłaci z góry całego frachtu
     albo nie udzieli zabezpieczenia.
 § 2. W razie odstąpienia od umowy przez przewoźnika ładunek wyładowuje się na
     koszt frachtującego, a przewoźnik może żądać zapłaty połowy umówionego
     frachtu oraz wszelkich kwot wydatkowanych na ładunek.
                                        
                                    Art. 162.
 § 1. Każda ze stron może odstąpić od umowy bez obowiązku wynagrodzenia szkody
     drugiej strony, jeżeli przed odejściem statku z miejsca załadowania:
   1) wybuchła wojna grożąca niebezpieczeństwem dla statku lub ładunku albo
     ogłoszono blokadę portu, w którym statek się znajduje, lub portu
     przeznaczenia ładunku,
   2) zatrzymano statek na zarządzenie władz z przyczyn niezależnych od stron,
   3) zajęto statek dla potrzeb państwowych,
   4) wydano zakaz wywozu z miejsca załadowania albo zakaz przewozu do miejsca
     przeznaczenia danego ładunku.
 § 2. W razie odstąpienia od umowy z powodu okoliczności przewidzianych w § 1
     koszty wyładowania ponosi strona, która od umowy odstępuje.
 § 3. Z powodu okoliczności przewidzianych w § 1 każda ze stron może odstąpić od
     umowy także w czasie podróży. W tym przypadku frachtujący opłaca fracht
     dystansowy i ponosi koszty wyładowania.
                                        
                                    Art. 163.
 § 1. Wzajemne zobowiązania stron wygasają, jeżeli po zawarciu umowy, a przed
     odejściem statku z miejsca załadowania z przyczyn, za które żadna ze stron
     nie odpowiada:
   1) statek oznaczony w umowie zaginął, został zabrany jako łup albo uległ
     wypadkowi, wskutek którego stał się niezdatny do naprawy lub jej niewart,
     albo
   2) ładunek indywidualnie oznaczony w umowie zaginął.
 § 2. Jeżeli okoliczności przewidziane w § 1 nastąpiły w czasie podróży,
     przewoźnik zachowuje prawo do frachtu dystansowego, gdy wypadkowi uległ
     statek, a cały ładunek ocalał, prawo zaś do części frachtu dystansowego
     przypadającej od ocalonej części ładunku, gdy wypadkowi uległ ładunek.
                                        
                                    Art. 164.
Wygaśnięcie umowy przewozu nie zwalnia przewoźnika od obowiązku pieczy nad
ładunkiem.
                                        
                                   Rozdział 9
                          Odpowiedzialność przewoźnika
                                        
                                    Art. 165.
 § 1. Przewoźnik odpowiada za szkodę wynikłą z utraty lub uszkodzenia ładunku w
     czasie od przyjęcia go do przewozu aż do wydania go odbiorcy.
 § 2. Przewoźnik jest wolny od odpowiedzialności, jeżeli szkoda nastąpiła
     wskutek:
   1) działania lub zaniechania kapitana, innych członków załogi, pilota lub
     osób zatrudnionych przez przewoźnika w zakresie nawigacji lub
     administracji statku,
   2) pożaru, o ile nie wynikł z działania lub winy własnej przewoźnika,
   3) niebezpieczeństw lub wypadków na morzu lub na wodach żeglownych,
   4) siły wyższej,
   5) działań wojennych, działań wrogich dobru i porządkowi publicznemu,
     rozruchów lub zaburzeń wewnętrznych,
   6) aktu lub przymusu ze strony władzy albo zajęcia sądowego,
   7) ograniczeń wynikłych z kwarantanny,
   8) strajku, lokautu lub innej okoliczności wstrzymującej lub ograniczającej
     pracę całkowicie lub częściowo,
   9) ratowania lub usiłowania ratowania życia lub mienia na morzu,
  10) wady ukrytej, naturalnej właściwości lub wadliwości ładunku powodujących
     w nim ubytek objętości lub wagi albo inną stratę,
  11) niedostateczności opakowania,
  12) niedostateczności lub niedokładności znaków ładunku,
  13) wad ukrytych niedających się zauważyć pomimo zachowania należytej
     staranności,
  14)działania lub zaniechania frachtującego, załadowcy lub odbiorcy albo ich
     agenta lub innego ich przedstawiciela,
  15) jakiejkolwiek innej przyczyny wynikłej bez winy przewoźnika, jego agentów
     i osób zatrudnionych przez przewoźnika.
                                        
                                    Art. 166.
 § 1. Odszkodowanie za utratę ładunku określa się według zwykłej wartości
     ładunku, a odszkodowanie za uszkodzenie ładunku według różnicy pomiędzy
     zwykłą wartością ładunku w stanie nieuszkodzonym a jego wartością w stanie
     uszkodzonym.
 § 2. Dla ustalenia wysokości odszkodowania miarodajna jest wartość ładunku w
     miejscu i w czasie, w którym został on lub powinien był zostać wyładowany
     ze statku zgodnie z umową przewozu. Wartość tę określa się według ceny
     giełdy towarowej, a w jej braku - według bieżącej ceny rynkowej; jeżeli
     obu cen nie można ustalić, wartość ładunku określa się przez porównanie
     jej z wartością towarów takiego samego rodzaju i jakości.
 § 3. Jeżeli wartość ładunku została zadeklarowana przed jego załadowaniem przez
     załadowcę i uwidoczniona w konosamencie lub innym dokumencie, na podstawie
     którego dokonywany jest przewóz, odszkodowanie nie może przekraczać
     zadeklarowanej wartości ładunku. Deklaracja załadowcy uwidoczniona w
     konosamencie co do rodzaju i wartości towarów stwarza domniemanie, które
     przewoźnik może obalić dowodem przeciwnym.
 § 4. Od sumy odszkodowania odlicza się to, co odbiorca wskutek utraty lub
     uszkodzenia ładunku zaoszczędził na frachcie, na cle i innych kosztach.
                                        
                                    Art. 167.
 § 1. Przy przewozie na podstawie konosamentu, w którym wartość ładunku nie
     została uwidoczniona, odszkodowanie za utratę lub uszkodzenie jednej
     sztuki ładunku lub innej zwyczajowo w handlu przyjętej jednostki ładunku
     nie może przekraczać kwoty obliczonej według zasad ustalonych w tym
     przedmiocie w Międzynarodowej konwencji  o ujednoliceniu niektórych zasad
     dotyczących konosamentów, sporządzonej w Brukseli dnia 25 sierpnia 1924 r.
     (Dz.U. z 1937 r. Nr 33, poz. 258, wprow.: Dz.U.  z 1936 r. Nr 15, poz.
     139, Dz.U. z 1937 r. Nr 33, poz. 259), zmienionej Protokołem sporządzonym
     w Brukseli dnia 23 lutego 1968 r. (Dz.U. z 1980 r. Nr 14, poz. 48) oraz
     Protokołem sporządzonym w Brukseli dnia 21 grudnia 1979 r. (Dz.U. z 1985
     r. Nr 9, poz. 26).
 § 2. Wobec wierzyciela zagranicznego, którego państwo ustanowiło niższą granicę
     odpowiedzialności przewoźnika od określonej stosownie do § 1, przewoźnik
     odpowiada w zakresie tej niższej granicy odpowiedzialności.
 § 3. Jeżeli kontener, paleta lub jakiekolwiek podobne urządzenie jest używane
     do zgrupowania towarów, każda sztuka lub jednostka ładunku wymieniona w
     konosamencie jako załadowana do takiego urządzenia będzie uważana za jedną
     sztukę lub jednostkę w rozumieniu § 1. W przeciwnym razie takie urządzenie
     przewozowe będzie uważane za jedną sztukę lub jednostkę ładunku.
 § 4. Przewoźnik nie może korzystać z ograniczenia odpowiedzialności
     przewidzianego w §1, jeżeli zostanie udowodnione, że szkoda wynikła z
     działania lub zaniechania przewoźnika, których dopuścił się on albo z
     zamiarem wyrządzenia szkody, albo też postępując lekkomyślnie i ze
     świadomością, że szkoda prawdopodobnie nastąpi.
                                        
                                    Art. 168.
 § 1. Przewoźnik wolny jest od odpowiedzialności za wszelką szkodę w ładunku lub
     z ładunkiem związaną, jeżeli jego rodzaj lub wartość zostały przez
     załadowcę świadomie nieprawdziwie zadeklarowane.
 § 2. Przy przewozie na podstawie konosamentu przepis § 1 stosuje się tylko
     wówczas, gdy taka deklaracja załadowcy została wpisana do konosamentu.
                                        
                                    Art. 169.
 § 1. Przy przewozie na podstawie konosamentu nieważne jest postanowienie
     umowne, które wyłącza lub ogranicza odpowiedzialność przewoźnika
     wynikającą z art. 110, 165 i 167.
 § 2. Jeżeli konosament wystawiono na ładunek przewożony na podstawie umowy
     czarterowej, przepis § 1 ma zastosowanie od chwili przeniesienia
     konosamentu na osobę trzecią.
 § 3. Umowa stron może określić odpowiedzialność przewoźnika odmiennie, niż to
     wynika z § 1:
   1) za czas od przyjęcia towaru do przewozu aż do rozpoczęcia ładowania go na
     statek i od zakończenia wyładowania aż do wydania ładunku,
   2) za przyjęte do przewozu zwierzęta żywe,
   3) za ładunek przewożony zgodnie z umową na pokładzie statku.
                                        
                                    Art. 170.
 § 1. Podwładny przewoźnika oraz osoba niebędąca samodzielnym kontrahentem, z
     której pomocą przewoźnik wykonuje zobowiązanie, jak również osoba, której
     powierza wykonanie zobowiązania, mogą powoływać się na przysługujące
     przewoźnikowi zwolnienia i ograniczenia odpowiedzialności.
 § 2. Zwolnienia i ograniczenia, o których mowa w § 1, nie przysługują, jeżeli
     zostanie udowodnione, że szkoda wynikła z działania lub zaniechania tych
     osób, których dopuściły się one albo z zamiarem wyrządzenia szkody, albo
     też postępując lekkomyślnie i ze świadomością, że szkoda prawdopodobnie
     nastąpi.
 § 3. Łączna wysokość odszkodowania obciążającego przewoźnika i osoby wymienione
     w § 1 nie może przekroczyć kwoty przewidzianej w art. 167 § 1.
                                        
                                    Art. 171.
Zwolnienia i ograniczenia odpowiedzialności przewidziane w art. 165-170, stosuje
się bez względu na to, czy roszczenie wynika z odpowiedzialności umownej, czy
też pozaumownej.
                                        
                                    Dział II
                                Przewóz pasażerów
                                        
                                    Art. 172.
 § 1. Przez umowę przewozu pasażera, przewoźnik podejmuje się za opłatą
     przewieźć drogą morską pasażera i jego bagaż.
 § 2. Przewoźnik, który podjął się przewozu pasażera (przewoźnik umowny), może
     powierzyć wykonanie umowy w całości lub części innemu przewoźnikowi
     (przewoźnikowi faktycznemu).
 § 3. Opłata obejmuje również przewóz podręcznych rzeczy pasażera przewożonych
     zazwyczaj w pomieszczeniu pasażerskim.
                                        
                                    Art. 173.
 § 1. Wydany bilet pasażerski stanowi dowód zawarcia umowy przewozu i uiszczenia
     opłaty za przewóz.
 § 2. Bilet pasażerski może być imienny lub na okaziciela.
 § 3. Pasażer nie może bez zgody przewoźnika przenieść na osobę trzecią
     imiennego biletu pasażerskiego.
                                        
                                    Art. 174.
 § 1. Warunki przewozu określa umowa.
 § 2. Pasażer obowiązany jest przestrzegać porządku obowiązującego na statku
     oraz wykonywać wszelkie zarządzenia porządkowe.
                                        
                                    Art. 175.
 § 1. Pasażer może żądać zwrotu opłaty za przewóz, jeżeli zawiadomił przewoźnika
     przynajmniej na siedem dni przed zapowiedzianym terminem rozpoczęcia
     podróży, że odstępuje od umowy. Przewoźnik może zatrzymać część opłaty
     nieprzekraczającą 1/4, jeżeli przed rozpoczęciem podróży nie zdołał
     sprzedać biletu innemu pasażerowi.
 § 2. Późniejsze odstąpienie pasażera od umowy albo jego nieprzybycie na statek
     w oznaczonym czasie przed rozpoczęciem podróży, a w czasie podróży - na
     oznaczony czas przed zakończeniem postoju, nie stanowi podstawy roszczenia
     o zwrot uiszczonej opłaty za przewóz.
                                        
                                    Art. 176.
 § 1. Przewoźnik obowiązany jest na żądanie zwrócić w całości opłatę za przewóz
     w przypadku śmierci pasażera przed rozpoczęciem podróży, jeżeli przewoźnik
     został o śmierci pasażera powiadomiony nie później niż na 3 dni przed
     rozpoczęciem podróży.
 § 2. Jeżeli śmierć pasażera nastąpiła w czasie podróży albo jeżeli choroba
     uniemożliwiła mu kontynuowanie podróży, zwrotowi podlega tylko część
     opłaty za przewóz przypadająca na koszty utrzymania, z którego nie
     korzystał.
                                        
                                    Art. 177.
 § 1. Pasażer może odstąpić od umowy i żądać zwrotu opłaty za przewóz w całości,
     jeżeli statek pasażerski nie wyruszył w drogę najpóźniej w ciągu 3 dni, a
     inny statek w ciągu 7 dni licząc od zapowiedzianego terminu rozpoczęcia
     podróży.
 § 2. Jeżeli statek nie może w stosownym terminie kontynuować rozpoczętej
     podróży lub osiągnąć miejsca przeznaczenia z powodu przeszkód lokalnych,
     przewoźnik obowiązany jest na żądanie pasażera i według jego wyboru
     zwrócić mu część opłaty za przewóz w stosunku do nie odbytej części
     podróży albo na swój koszt przewieźć pasażera do portu przeznaczenia
     pierwszym stosownym statkiem lub innym środkiem transportu.
                                        
                                    Art. 178.
 § 1.  Jeżeli przewóz ma nastąpić statkiem innym niż pasażerski, przewoźnik może
     przed rozpoczęciem podróży odstąpić od umowy przewozu, gdy podróż bez jego
     winy nie dochodzi do skutku; pasażerowi należy się zwrot całej opłaty za
     przewóz.
 § 2. Z przyczyny przewidzianej w § 1 przewoźnik może w czasie podróży odstąpić
     od umowy przewozu takim statkiem; art. 177 § 2 stosuje się odpowiednio.
                                        
                                    Art. 179.
 § 1. Każda ze stron może odstąpić od umowy z powodu wybuchu wojny grożącej
     niebezpieczeństwem, blokady portu wyjścia lub przeznaczenia, zatrzymania
     statku na zarządzenie władzy albo innych tego rodzaju przeszkód w
     rozpoczęciu lub kontynuowaniu podróży.
 § 2. Bez względu na to, która ze stron odstąpiła od umowy z przyczyn
     wymienionych w § 1, należy się pasażerowi zwrot opłaty za przewóz w
     całości, jeżeli odstąpiono od umowy przed rozpoczęciem podróży, a jeżeli
     odstąpiono w czasie podróży - w części obliczonej w stosunku do nie
     odbytej przez pasażera części podróży.
                                        
                                    Art. 180.
 § 1. Umowa przewozu ulega rozwiązaniu, jeżeli z przyczyn, za które żadna ze
     stron nie ponosi odpowiedzialności, statek zaginął, zatonął został zabrany
     jako łup albo  uległ wypadkowi, wskutek którego stał się niezdatny do
     naprawy lub jej niewart.
 § 2. Do zwrotu opłaty za przewóz stosuje się odpowiednio  art. 177 § 2.
                                        
                                    Art. 181.
 § 1. Przewoźnik ponosi odpowiedzialność za szkody na osobie pasażera oraz za
     szkody w jego bagażu zgodnie z postanowieniami Konwencji ateńskiej w
     sprawie przewozu morzem pasażerów i ich bagażu, sporządzonej w Atenach
     dnia 13 grudnia 1974 r. (Dz.U. z 1987 r. Nr 18, poz. 108), zwanej dalej
     "Konwencją ateńską", zmienionej Protokołem sporządzonym w Londynie dnia 19
     listopada 1976 r. (Dz.U. z 1994 r. Nr 99, poz. 479).
 § 2. Postanowienia Konwencji ateńskiej stosuje się do wszystkich umów przewozu
     pasażerów i ich bagażu, podlegających przepisom Kodeksu morskiego.
 § 3. Postanowienia Konwencji ateńskiej stosuje się odpowiednio do przewozu
     osób, które za zgodą przewoźnika odbywają podróż bez  opłaty za przewóz
     albo na podstawie umowy innej niż umowa przewozu pasażera.
                                        
                                    Art. 182.
 § 1. Przewoźnik, który podejmuje się przewozu pasażera statkiem o polskiej
     przynależności obowiązany jest posiadać ubezpieczenie od odpowiedzialności
     za szkody na osobie lub w mieniu pasażera do wysokości sum określonych
     przy zastosowaniu granic odpowiedzialności przewoźnika przewidzianych w
     art. 7 i 8 Konwencji ateńskiej.
 § 2. Obowiązek, o którym mowa w § 1, dotyczy również przewoźnika, który
     podejmuje się przewozu statkiem o obcej przynależności, jeżeli przewóz
     wykonywany jest na obszarze Rzeczypospolitej Polskiej lub między portami
     polskimi.
 § 3. Dowodem spełnienia przez przewoźnika obowiązku, o którym mowa w § 1 i 2,
     jest polisa lub certyfikat ubezpieczeniowy stwierdzający zawarcie umowy
     ubezpieczenia. Dokument taki powinien znajdować się na statku i być
     okazywany na żądanie organów inspekcji morskiej.
 § 4. Przewóz osób bez posiadania przez przewoźnika ubezpieczenia, o którym mowa
     w § 1,  jest zabroniony.
                                        
                                    Art. 183.
 § 1. Przewoźnikowi służy na bagażu, dopóki nie wydał go pasażerowi, ustawowe
     prawo zastawu na zabezpieczenie roszczeń  z umowy przewozu.
 § 2. Przewoźnik może zatrzymać bagaż do czasu zaspokojenia lub odpowiedniego
     zabezpieczenia swych roszczeń.
                                        
                                    Art. 184.
Do bagażu niepodjętego przez pasażera lub  przez uprawnionego odbiorcę stosuje
się odpowiednio przepisy art. 150-152.
                                        
                                    Art. 185.
 § 1. W razie uszkodzenia ciała lub rozstroju zdrowia pasażer obowiązany jest, o
     ile to możliwe, bezzwłocznie zawiadomić przewoźnika o wypadku, który je
     spowodował. Pasażer obowiązany jest ponadto zgłosić swe roszczenie wobec
     przewoźnika na piśmie najpóźniej w ciągu 15 dni od zejścia ze statku.
 § 2. Domniemywa się, że pasażer, który nie dopełnił obowiązków przewidzianych w
     § 1, ukończył podróż zdrów i cały.
                                        
                                    Art. 186.
Roszczenia z tytułów innych niż określone w Konwencji ateńskiej przedawniają się
z upływem 2 lat od dnia wymagalności.
                                        
                                    Art. 187.
 § 1. Osoba, która odbywa podróż bez zgody kapitana statku, jest obowiązana
     uiścić podwójną opłatę za odbytą podróż.
 § 2. Kapitan może przy pierwszej nadarzającej się sposobności wysadzić tę osobę
     na ląd lub ją przekazać na statek płynący do portu, w którym ta osoba
     dostała się na statek; kapitan udzieli zarazem właściwej władzy wszelkich
     znanych mu informacji o obywatelstwie tej osoby, porcie, w którym ukryła
     się na statku, oraz o okolicznościach odkrycia jej na statku.
 § 3. Czynności przedsięwzięte stosownie do § 2 nie zwalniają osoby odbywającej
     podróż bez zgody kapitana statku od obowiązku uiszczenia podwójnej opłaty
     za odbytą podróż.
                                        
                                    Dział III
                                 Czarter na czas
                                        
                                    Art. 188.
 § 1. Przez umowę czarteru na czas, armator zobowiązuje się za wynagrodzeniem
     oddać czarterującemu do dysponowania statek obsadzony załogą na oznaczony
     czas albo na okres jednej lub kilku następujących po sobie podróży w celu
     określonym umową.
 § 2. Każda strona może żądać potwierdzenia umowy czarteru na czas na piśmie.
                                        
                                    Art. 189.
 § 1. W granicach uprawnień określonych umową czarterujący może zawrzeć umowę
     czarteru na czas z osobą trzecią (podczarter); nie zwalnia to jednak
     czarterującego od obowiązku wykonania umowy zawartej przez niego z
     armatorem.
 § 2. W przypadku przewidzianym w § 1 przepisy niniejszego działu określające
     prawa i obowiązki armatora stosuje się odpowiednio do osoby oddającej
     statek w podczarter.
                                        
                                    Art. 190.
 § 1. Zmiana właściciela statku nie ma wpływu na umowę czarteru na czas.
 § 2. W razie zmiany armatora w okresie trwania czarteru na czas nowy armator
     wstępuje z mocy prawa w stosunek czarteru na czas w miejsce poprzednika;
     poprzednik odpowiada jednak solidarnie z następcą za zobowiązania
     wynikające z umowy czarteru na czas.
                                        
                                    Art. 191.
 § 1. Armator, który zawarł umowę czarteru na czas, obowiązany jest na umówiony
     termin oddać czarterującemu do dysponowania statek w stanie zdatnym do
     żeglugi, należycie wyposażony, obsadzony odpowiednią załogą oraz
     przystosowany do celów przewidzianych umową.
 § 2. Armator obowiązany jest utrzymywać statek przez cały czas trwania czarteru
     w stanie określonym w § 1, opłacać załogę oraz zapewnić należne jej
     świadczenia.
                                        
                                    Art. 192.
 § 1. Czarterujący jest wolny od obowiązku płacenia armatorowi opłaty
     czarterowej za okres niezdatności statku do eksploatacji wskutek braków
     lub uszkodzeń statku bądź wskutek niedostatecznej załogi lub braków w jej
     zaopatrzeniu; w okresie tym czarterujący jest wolny także od obowiązku
     ponoszenia kosztów eksploatacji statku.
 § 2. Jeżeli niezdatność statku do eksploatacji wynikła z przyczyn leżących po
     stronie czarterującego, armatorowi należy się umówiona opłata czarterowa
     niezależnie od wynagrodzenia szkody wynikłej z winy czarterującego.
                                        
                                    Art. 193.
 § 1. Czarterujący może dysponować całą przestrzenią statku przeznaczoną do
     przewozu ładunku i pasażerów.
 § 2. Bez zgody czarterującego nie wolno armatorowi w żadnej części statku,
     choćby niezajętej przez czarterującego, przewozić na swój rachunek ładunku
     lub pasażerów.
                                        
                                    Art. 194.
 § 1. W okresie trwania umowy czarteru na czas kapitan i inni członkowie załogi
     pozostają  podwładnymi armatora i mają obowiązek stosowania się do jego
     wskazówek.
 § 2. W zakresie eksploatacji statku kapitan jest z mocy prawa przedstawicielem
     czarterującego i powinien stosować się do jego poleceń.
 § 3. Za zobowiązania zaciągnięte przez kapitana w zakresie wskazanym w § 2
     armator odpowiada solidarnie z czarterującym, chyba że kapitan oświadczył
     przy zaciąganiu zobowiązania, że działa w imieniu czarterującego.
                                        
                                    Art. 195.
Z wynagrodzenia należnego statkowi za ratownictwo w okresie trwania czarteru na
czas odlicza się najpierw kwoty na pokrycie wszelkich szkód spowodowanych
ratownictwem, a następnie udział w wynagrodzeniu przypadający dla załogi. Resztę
wynagrodzenia dzieli się w równych częściach pomiędzy armatora i czarterującego.
                                        
                                    Art. 196.
Czarterujący może odstąpić od umowy w razie zwłoki w oddaniu mu statku do
dysponowania. Czarterującemu należy się ponadto odszkodowanie, chyba że armator
udowodni, że zwłoka nastąpiła z przyczyn, za które nie ponosi odpowiedzialności.
                                        
                                    Art. 197.
Każda ze stron może odstąpić od umowy czarteru na czas, jeżeli wskutek wybuchu
wojny, zamieszek lub zarządzenia władz osiągnięcie celu, dla którego zawarto
umowę, stało się niemożliwe, a zmiana tych okoliczności w rozsądnym czasie nie
jest prawdopodobna.
                                        
                                    Art. 198.
 § 1. Umowa czarteru na czas ulega rozwiązaniu, jeżeli statek zaginął, zatonął,
     uległ zniszczeniu lub wypadkowi, wskutek którego stał się niezdatny do
     naprawy lub jej niewart.
 § 2. W przypadkach, w których umowa czarteru na czas kończy się w dniu innym
     niż umówiony, opłata czarterowa należy się do dnia, w którym czarterujący
     dysponował statkiem. W razie zaginięcia statku opłata czarterowa należy
     się do dnia, z którego pochodzi ostatnia wiadomość o statku.
                                        
                                    Art. 199.
Roszczenia wynikające z umowy czarteru na czas przedawniają się z upływem dwóch
lat od dnia, w którym umowa wygasła.
                                        
                                    Art. 200.
Przepisów niniejszego działu nie stosuje się do umów czarterowych o przewóz
ładunku, w których należność przewoźnika jest ustalona według jednostki czasu.
                                        
                                    Dział IV
                                Usługi agencyjne
                                        
                                    Art. 201.
Przez umowę agencyjną, agent morski podejmuje się za wynagrodzeniem stałego
przedstawicielstwa armatora w określonym porcie lub na określonym obszarze.
                                        
                                    Art. 202.
 § 1. Agent morski jest uprawniony do podejmowania w imieniu armatora zwykłych
     czynności związanych z uprawianiem żeglugi.
 § 2. W szczególności agent morski jest uprawniony do działania w imieniu
     armatora wobec urzędów i podmiotów zarządzających portami morskimi, do
     załatwiania dla statku wszelkich czynności i przyjmowania oświadczeń
     związanych z przyjściem, postojem i wyjściem statku, do zawierania w
     imieniu armatora umów przewozu, umów ubezpieczenia morskiego oraz umów
     przeładunku i składu, do wystawiania konosamentów, do odbioru i zapłaty
     wszelkich należności związanych z zawinięciem statku do portu i przewozem
     ładunku lub pasażerów oraz do dochodzenia w imieniu armatora roszczeń
     wynikających z umów przewozu i wypadków morskich.
 § 3. Przy zawieraniu umowy w imieniu armatora agent może działać również na
     rzecz drugiej umawiającej się strony, jeżeli armator wyrazi na to zgodę.
                                        
                                    Art. 203.
Jeżeli agent, dokonując czynności prawnej w imieniu armatora, przekracza granice
swego umocowania, czynność ta wiąże mimo to armatora, chyba że niezwłocznie po
otrzymaniu wiadomości o dokonaniu czynności oświadczył drugiej stronie, że nie
potwierdza czynności agenta.
                                        
                                    Art. 204.
Agent morski powinien: dbać o interesy armatora, stosować się do jego poleceń i
wskazówek, udzielać mu niezwłocznie potrzebnych wiadomości o przebiegu sprawy,
rozliczać się należycie z kwot pobranych i wydatkowanych oraz podejmować
działania w celu zabezpieczenia praw armatora.
                                        
                                    Art. 205.
 § 1. Wysokość wynagrodzenia agenta morskiego określa umowa, a w jej braku
     należy się agentowi wynagrodzenie w wysokości przyjętej w stosunkach
     danego rodzaju.
 § 2. Armator obowiązany jest na żądanie agenta udzielać mu odpowiednich
     zaliczek na pokrycie kosztów czynności związanych z postojem statku w
     porcie.
 § 3. Rozliczenia armatora z agentem i wypłata należności powinny być dokonywane
     co 3 miesiące z końcem kwartału kalendarzowego, a w każdym razie powinny
     być dokonane z chwilą rozwiązania umowy.
                                        
                                    Art. 206.
 § 1. Każda ze stron może na 3 miesiące naprzód wypowiedzieć umowę agencyjną
     zawartą na czas nieoznaczony.
 § 2. Każda ze stron może z ważnej przyczyny niezwłocznie odstąpić od umowy,
     jednak nie później niż w ciągu 2 tygodni od dnia, w którym dowiedziała się
     o tej przyczynie.
                                        
                                    Art. 207.
Roszczenia wynikające z umowy agencyjnej przedawniają się z upływem dwóch lat od
dnia wymagalności.
                                        
                                     Dział V
                                Usługi maklerskie
                                        
                                    Art. 208.
 § 1. Makler morski podejmuje się za wynagrodzeniem, na podstawie każdorazowego
     zlecenia, pośredniczenia w zawieraniu umów sprzedaży statków, umów
     przewozu, czarteru na czas, umów holowniczych, umów ubezpieczenia
     morskiego i innych umów związanych z obrotem morskim.
 § 2. Zlecenie może objąć załatwianie dla statku wszelkich czynności związanych
     z jego przyjściem, postojem i wyjściem, a także innych czynności
     należących do zakresu działania agenta morskiego. Do czynności tych
     stosuje się odpowiednio przepisy o umowie agencyjnej.
                                        
                                    Art. 209.
Zlecenie pośredniczenia obejmuje umocowanie maklera do zawarcia zleconej umowy i
do odbioru zapłaty w imieniu dającego zlecenie, chyba że zawiera wyraźne
ograniczenie, o którym druga strona wiedziała.
                                        
                                    Art. 210.
Makler morski może podjąć się czynności na rzecz obu umawiających się stron,
jeżeli udzieliły mu zlecenia. Obowiązany jest jednak powiadomić każdą stronę o
podjęciu się czynności również na rzecz drugiej strony, a w pośredniczeniu
powinien mieć na względzie interes obu stron.
                                        
                                    Art. 211.
 § 1. Za pośredniczenie w zawarciu umowy należy się maklerowi wynagrodzenie
     (prowizja) tylko wówczas, gdy umowa została zawarta wskutek jego zabiegów.
 § 2. Wysokość wynagrodzenia maklera określa umowa, a w jej braku należy się
     maklerowi wynagrodzenie w wysokości przyjętej w stosunkach danego rodzaju.
                                        
                                    Art. 212.
Makler obowiązany jest rozliczyć się z każdej powierzonej mu kwoty niezwłocznie
po wykonaniu zlecenia.
                                        
                                    Art. 213.
Roszczenia wynikające ze stosunku pomiędzy maklerem a dającym zlecenie
przedawniają się z upływem 2 lat od dnia wymagalności.
                                        
                                    Dział VI
                                Usługi holownicze
                                        
                                    Art. 214.
 § 1. Przez umowę holowniczą armator podejmuje się za wynagrodzeniem świadczenia
     statkiem usług holowniczych.
 § 2. Przez usługi holownicze rozumie się w szczególności holowanie lub pchanie
     statku, dopychanie, odciąganie, przytrzymywanie statku lub inną pomoc w
     wykonywaniu manewru nawigacyjnego, jak również przebywanie holownika w
     stanie gotowości w pobliżu statku w celu służenia mu pomocą holowniczą
     (asysta holownicza).
                                        
                                    Art. 215.
 § 1. Zespół holowniczy powstaje z chwilą osiągnięcia gotowości do wykonania
     przez wchodzące w jego skład statki potrzebnych manewrów na rozkaz
     kierownika zespołu holowniczego, a rozwiązuje się z chwilą wykonania
     ostatniego manewru i oddalenia się statków na bezpieczną odległość.
 § 2. Kierownictwo nawigacyjne zespołu holowniczego należy do kapitana statku
     holowanego, chyba że z umowy lub okoliczności co innego wynika.
                                        
                                    Art. 216.
 § 1. Armator, który podjął się świadczenia usług holowniczych, obowiązany jest
     dostawić na umówiony czas i miejsce statek holujący zdatny do wykonania
     umówionych usług, należycie wyposażony, zaopatrzony i obsadzony załogą.
 § 2. Usługi holownicze powinny być świadczone ze sprawnością, jakiej wymagają
     okoliczności, bez zbędnych przerw i zwłoki oraz zgodnie z zasadami dobrej
     praktyki morskiej.
 § 3. Statek będący pod kierownictwem nawigacyjnym kapitana drugiego statku nie
     jest zwolniony od obowiązku dbania o bezpieczeństwo zespołu holowniczego i
     bezpieczeństwo żeglugi.
                                        
                                    Art. 217.
Wysokość wynagrodzenia za usługi holownicze określa umowa, a w jej braku należy
się holownikowi słuszne wynagrodzenie.
                                        
                                    Art. 218.
 § 1. Statek, którego kapitan sprawuje kierownictwo nawigacyjne zespołu
     holowniczego, odpowiada za szkodę wyrządzoną innemu statkowi wchodzącemu w
     skład zespołu oraz osobom i rzeczom znajdującym się na tym statku, chyba
     że udowodni, iż szkoda jest następstwem okoliczności, za które nie ponosi
     odpowiedzialności.
 § 2. Statek będący pod kierownictwem nawigacyjnym kapitana drugiego statku
     odpowiada za szkodę wyrządzoną z jego winy innemu statkowi wchodzącemu w
     skład zespołu oraz osobom i rzeczom znajdującym się na tym statku.
                                        
                                    Art. 219.
Roszczenia wynikające z umowy holowniczej przedawniają się z upływem 2 lat od
dnia ukończenia usług holowniczych.
                                        
                                    Dział VII
                                 Usługi pilotowe
                                        
                                    Art. 220.
Usługa pilotowa polega na udzielaniu kapitanowi informacji i rady w prowadzeniu
statku ze względu na warunki nawigacyjne wód, na których usługa jest świadczona.
                                        
                                    Art. 221.
 § 1. Pilot pozostaje w czasie pilotowania statku pod kierownictwem kapitana
     statku pilotowanego.
 § 2. Kapitan statku obowiązany jest udzielić pilotowi wszelkich informacji
     dotyczących właściwości nawigacyjnych statku.
 § 3. Korzystanie z usług pilota nie zwalnia kapitana od odpowiedzialności za
     kierownictwo statku.
                                        
                                    Art. 222.
 § 1. Usługi pilotowe są świadczone w pilotażu dobrowolnym lub obowiązkowym.
 § 2. Pilotaż obowiązkowy wprowadzany jest, jeżeli wymagają tego warunki
     bezpieczeństwa morskiego, na zasadach określonych w odrębnych przepisach.
                                        
                                    Art. 223.
 § 1. Świadczenie usługi pilotowej w pilotażu dobrowolnym lub obowiązkowym
     następuje na podstawie umowy pilotowej zawartej przez armatora statku z
     przedsiębiorcą świadczącym usługi pilotowe.
 § 2. Wynagrodzenie za usługi pilotowe w pilotażu dobrowolnym i obowiązkowym
     określają strony w umowie, przy czym w pilotażu obowiązkowym maksymalne
     wysokości opłat pilotowych określa taryfa.
 § 3. Pilotowi w czasie przebywania na statku pilotowanym należy się odpowiednie
     pomieszczenie i wyżywienie, jeżeli okoliczności tego wymagają.
                                        
                                    Art. 224.
Armator odpowiada wobec osób trzecich za szkodę wyrządzoną przez pilota przy
świadczeniu usługi pilotowej jak za szkodę wyrządzoną przez członka załogi
statku.
                                        
                                    Art. 225.
 § 1. Pilot odpowiada wobec armatora za szkodę wyrządzoną ze swojej winy przy
     świadczeniu usługi pilotowej.
 § 2. Odpowiedzialność pilota wobec armatora za szkodę wyrządzoną przy
     wykonywaniu umowy o usługę pilotową jest ograniczona do wysokości kwoty
     równej dwudziestokrotnej opłacie pilotowej należnej za usługę pilotową, w
     czasie świadczenia której szkoda powstała.
 § 3. Ograniczenie odpowiedzialności na podstawie § 2 nie przysługuje pilotowi,
     jeżeli wyrządził szkodę umyślnie albo wskutek rażącego niedbalstwa.
 § 4. Wobec zagranicznego wierzyciela, którego państwo ustanowiło niższą granicę
     odpowiedzialności pilota od określonej w § 2, pilot odpowiada w zakresie
     tej niższej granicy odpowiedzialności.
                                        
                                    Art. 226.
Roszczenia z umowy o świadczenie usług pilotowych przedawniają się z upływem 2
lat od dnia zakończenia świadczenia tej usługi.
                                        
                                    Art. 227.
Usługa pilotowa może być świadczona tylko przez pilota wpisanego na listę
pilotów. Listy pilotów prowadzą dyrektorzy urzędów morskich.
                                        
                                    Art. 228.
 § 1. Na listę pilotów wpisuje się zainteresowanego na jego wniosek, jeżeli
     spełnia wymagania kwalifikacyjne określone w odrębnych przepisach.
 § 2. Dyrektor urzędu morskiego skreśla pilota z listy pilotów w razie zajścia
     jednej z następujących okoliczności:
   1) śmierci pilota,
   2) wniosku pilota,
   3) utraty przypisanych wymagań kwalifikacyjnych,
   4) utraty prawa wykonywania zawodu pilota na mocy prawomocnego orzeczenia
     izby morskiej, sądu lub innego właściwego organu,
   5) ukończenia przez pilota 65 roku życia.
 § 3. Jeżeli postępowanie pilota zagraża bezpieczeństwu morskiemu, dyrektor
     urzędu morskiego może ograniczyć lub zawiesić uprawnienia pilota do
     świadczenia usług pilotowych na czas nie dłuższy niż 3 miesiące, o ile
     wymagają tego względy prewencyjne. Podejmując decyzję w tej sprawie,
     dyrektor urzędu morskiego może skierować pilota na dodatkowe
     przeszkolenie.
                                        
                                    Art. 229.
 § 1. Świadczenie usług pilotowych w pilotażu obowiązkowym oraz szkolenie
     kandydatów na pilotów  i pilotów organizują i koordynują stacje pilotowe
     utworzone przez dyrektora terytorialnie właściwego urzędu morskiego dla
     określonego rejonu pilotowego.
 § 2. Tworząc stację pilotową, o której mowa w § 1, dyrektor urzędu morskiego
     wydaje regulamin jej funkcjonowania, po zasięgnięciu opinii organizacji
     społeczno-zawodowej pilotów.
                                        
                                    Art. 230.
 § 1. Koszty utrzymania stacji pilotowych ponoszone są przez przedsiębiorcę,
     o którym mowa w art. 223  § 1.
 § 2. Minister właściwy do spraw gospodarki morskiej po zasięgnięciu opinii
     organizacji społeczno-zawodowej pilotów określi, w drodze rozporządzenia,
     taryfę maksymalnych  wysokości opłat  za usługi pilotowe świadczone w
     określonych portach w pilotażu obowiązkowym oraz tryb ich pobierania.
     Taryfa powinna uwzględniać warunki świadczenia usług pilotowych w portach.
                                        
                                   Dział VIII
                               Ratownictwo morskie
                                        
                                    Art. 231.
Ratownictwem morskim w rozumieniu przepisów niniejszego działu jest udzielanie
pomocy statkowi znajdującemu się w niebezpieczeństwie na jakichkolwiek wodach
oraz ratowanie znajdującego się na nim lub z niego pochodzącego mienia, jak
również ratowanie innego mienia znajdującego się na morzu i niepołączonego
trwale i celowo z wybrzeżem.
                                        
                                    Art. 232.
 § 1. Za ratownictwo morskie należy się wynagrodzenie.
 § 2. Wynagrodzenie należy się również za uratowanie frachtu oraz opłat za
     przewóz pasażerów i bagażu.
 § 3. Wynagrodzenie należy się również za ratownictwo morskie udzielone na
     wodach śródlądowych przez statek morski statkowi żeglugi śródlądowej lub
     wodnosamolotowi.
 § 4. Wynagrodzenie należy się, choćby ratownictwo morskie nastąpiło pomiędzy
     statkami tego samego armatora.
                                        
                                    Art. 233.
Z zastrzeżeniem postanowień art. 241 § 1 i 3, nie należy się wynagrodzenie za
ratownictwo morskie, które nie dało pożytecznego wyniku.
                                        
                                    Art. 234.
Nie ma prawa do wynagrodzenia ten, kto przedsięwziął działania ratownicze wbrew
wyraźnemu i uzasadnionemu sprzeciwowi armatora lub kapitana statku albo
właściciela innego mienia znajdującego się w niebezpieczeństwie, które nie
znajduje się i nie znajdowało się na statku.
                                        
                                    Art. 235.
Kto na podstawie umowy podjął się pilotowania statku, świadczenia usług
holowniczych lub innych usług na rzecz statku, ma prawo do wynagrodzenia za
ratownictwo morskie, gdy statek znalazł się następnie w niebezpieczeństwie,
jeżeli udzielił mu usług wyjątkowych, które wykraczały poza zakres wykonania
zawartej przez niego umowy.
                                        
                                    Art. 236.
 § 1. Przepisy niniejszego działu stosuje się do każdego działania ratowniczego,
     chyba że z umowy wynika co innego.
 § 2. Kapitan ma prawo zawierania umów o ratownictwo w imieniu armatora statku.
     Kapitan lub armator statku mają prawo zawierania takich umów w imieniu
     właściciela mienia znajdującego się na statku.
                                        
                                    Art. 237.
 § 1. Strona może żądać unieważnienia lub zmiany umowy o ratownictwo zawartej
     pod wpływem niebezpieczeństwa lub niewłaściwym wpływem wywartym przez
     kogokolwiek, jeżeli jej postanowienia są niesłuszne.
 § 2. Strona może żądać unieważnienia lub zmiany umowy o ratownictwo, jeżeli
     umówione wynagrodzenie jest niewspółmiernie niskie lub wysokie.
                                        
                                    Art. 238.
 § 1.  Ratujący jest obowiązany:
   1) prowadzić działania ratownicze z należytą starannością,
   2) dołożyć należytej staranności w celu zapobieżenia szkodzie w środowisku
     lub zmniejszenia jej rozmiarów,
   3) poszukiwać pomocy innych ratujących, gdy okoliczności tego wymagają, oraz
     przyjąć ich pomoc na uzasadnione żądanie armatora lub kapitana statku albo
     właściciela innego mienia będącego w niebezpieczeństwie, znajdującego się
     poza statkiem; nie może to jednak mieć wpływu na wysokość jego
     wynagrodzenia w razie ustalenia, iż takie żądanie było bezzasadne.
 § 2. Armator i kapitan statku oraz właściciel innego mienia będącego w
     niebezpieczeństwie i znajdującego się poza statkiem są obowiązani:
   1) współpracować z ratującym podczas działań ratowniczych,
   2) dołożyć należytej staranności w celu zapobieżenia szkodzie w środowisku
     lub zmniejszenia jej rozmiarów,
   3) na uzasadnione żądanie ratującego przejąć statek lub inne mienie w swoją
     pieczę, gdy znalazły się w bezpiecznym miejscu.
                                        
                                    Art. 239.
 § 1. W braku umowy wysokość wynagrodzenia, określa się biorąc pod uwagę
     następujące okoliczności, bez względu na kolejność, w jakiej zostały one
     wymienione:
   1) wartość statku i innego mienia uratowanego,
   2) umiejętności i wysiłki ratujących w celu zapobieżenia szkodzie w
     środowisku lub zmniejszenia jej rozmiarów,
   3) osiągnięty wynik ratownictwa,
   4) charakter i stopień niebezpieczeństwa,
   5) umiejętności i wysiłki ratujących w celu ratowania statku, innego mienia
     i życia,
   6) czas poświęcony przez ratujących oraz poniesione przez nich szkody i
     wydatki,
   7) ryzyko odpowiedzialności i inne niebezpieczeństwa, które zagrażały
     ratującym i ich sprzętowi,
   8) niezwłoczne świadczenie usług,
   9) szczególne przystosowanie statku ratującego i innego sprzętu do czynności
     ratowniczych,
  10) stan sprzętu użytego przez ratującego i jego wartość.
 § 2. Przy określaniu wysokości wynagrodzenia uwzględnia się także potrzebę
     stwarzania zachęty do podejmowania działań ratowniczych.
 § 3. Wynagrodzenie może być nieprzyznane lub obniżone, jeżeli ratujący ze
     swojej winy spowodował konieczność lub utrudnienie ratownictwa morskiego
     bądź w związku z nim dopuścił się oszustwa lub innej nieuczciwości.
                                        
                                    Art. 240.
 § 1. Wysokość wynagrodzenia, z wyłączeniem odsetek i kosztów sądowych, nie może
     przekraczać wartości mienia uratowanego.
 § 2. Dla ustalenia wartości mienia uratowanego miarodajna jest jego zwykła
     wartość w miejscu, w którym znalazło się po uratowaniu, a jeżeli mienie
     zostało sprzedane - cena uzyskana ze sprzedaży, w obu przypadkach po
     odliczeniu ciążących na mieniu uratowanym danin publicznych oraz kosztów
     jego zachowania, oszacowania lub sprzedaży.
 § 3. Osoby, których mienie zostało uratowane, odpowiadają z tytułu roszczenia o
     wynagrodzenie za ratownictwo proporcjonalnie do wartości mienia
     uratowanego.
                                        
                                    Art. 241.
 § 1. Za ratowanie statku lub ładunku grożącego wyrządzeniem szkody w środowisku
     należy się ratującemu od armatora statku zwrot jego wydatków, o ile nie
     zdołał on uzyskać wynagrodzenia za uratowanie mienia co najmniej równego
     wysokości tych wydatków.
 § 2. W rozumieniu przepisów niniejszego działu szkoda w środowisku oznacza
     fizyczną szkodę wyrządzoną życiu lub zdrowiu ludzkiemu, życiu w morzu lub
     zasobom w przybrzeżnych lub śródlądowych wodach oraz na obszarach do nich
     przyległych, spowodowaną przez zanieczyszczenie, skażenie, ogień,
     eksplozję lub podobne poważne zdarzenie.
 § 3. Jeżeli ratujący mienie zapobiegł szkodzie w środowisku lub zmniejszył jej
     rozmiary, świadczenie, o którym mowa w § 1, może być podwyższone, ale nie
     więcej niż o 30%; w wyjątkowych wypadkach sąd może je podwyższyć ponad tą
     granicę, ale nie więcej niż o 100% wydatków poniesionych przez ratującego.
 § 4. Do wydatków ratującego zalicza się rzeczywiste wydatki poniesione celowo
     oraz słuszny dodatek za personel i sprzęt faktycznie i celowo użyte do
     prowadzenia działania ratowniczego, biorąc pod uwagę przy ustalaniu jego
     wysokości kryteria wyliczone w art. 239 § 1 pkt 8, 9 i 10.
 § 5. Świadczenie, o którym mowa w § 1 i 3, należy się ratującemu tylko wtedy,
     jeżeli byłoby ono wyższe od wynagrodzenia za uratowanie mienia, i tylko w
     zakresie je przewyższającym.
 § 6. Świadczenie, o którym mowa w § 1, może być nieprzyznane lub obniżone,
     jeżeli ratujący ze swej winy nie zdołał zapobiec szkodzie w środowisku lub
     zmniejszyć jej rozmiarów.
 § 7. Armatorowi statku, który spełni świadczenie, o którym mowa w § 1 i 3,
     przysługuje roszczenie zwrotne wobec osoby odpowiedzialnej za spowodowanie
     zagrożenia dla środowiska lub wyrządzenie w nim szkody.
                                        
                                    Art. 242.
 § 1. Osoby uratowane nie są obowiązane do zapłaty jakiegokolwiek wynagrodzenia
     za ich ocalenie.
 § 2. Ratującemu życie ludzkie należy się słuszna część wynagrodzenia
     przypadającego za uratowanie mienia oraz część świadczenia, o którym mowa
     w art. 241 § 1 i § 3, jeżeli jego działanie ratownicze pozostawało w
     związku z wypadkiem, który wymagał ratowania mienia lub środowiska.
                                        
                                    Art. 243.
Jeżeli ratownictwa udzieliło kilku ratujących, każdy z nich ma prawo do
stosunkowej części wynagrodzenia; jej wysokość określa umowa zawarta pomiędzy
ratującymi. W braku umowy każdy z ratujących może żądać zapłaty przypadającej na
niego części wynagrodzenia, której wysokość określa się przy odpowiednim
zastosowaniu art. 239.
                                        
                                    Art. 244.
 § 1. Wynagrodzenie należne statkowi z tytułu ratownictwa morskiego dzieli się
     po połowie pomiędzy armatora i załogę po odliczeniu szkód poniesionych
     przez statek oraz wydatków i strat armatora i załogi spowodowanych
     ratownictwem. Jeżeli ratownictwo nie było prowadzone ze statku,
     wynagrodzenie dzieli się pomiędzy ratującego i osoby przez niego
     zatrudnione, stosując odpowiednio zasady dotyczące podziału wynagrodzenia
     pomiędzy armatora i załogę.
 § 2. Przepisu § 1 nie stosuje się do wynagrodzenia za działania ratownicze
     prowadzone przez ratowników zawodowych oraz jednostki pływające Marynarki
     Wojennej, Straży Granicznej oraz Policji.
 § 3. Podział części wynagrodzenia za ratownictwo morskie przypadającego na
     załogę statku powinien uwzględniać ich osobisty wkład w ratownictwo.
     Projekt podziału sporządza armator statku. Udział kapitana nie powinien
     być mniejszy niż 30%.
                                        
                                    Art. 245.
 § 1. Dla zabezpieczenia roszczeń z tytułu ratownictwa morskiego dłużnik
     obowiązany jest ustanowić odpowiednie zabezpieczenie.
 § 2. Armator uratowanego statku obowiązany jest podjąć wszelkie niezbędne
     środki w celu zapewnienia przez właścicieli ładunku odpowiedniego
     zabezpieczenia roszczeń przeciwko nim z tytułu ratownictwa, zanim ładunek
     zostanie zwolniony.
 § 3. Z tytułu roszczenia o wynagrodzenie za ratownictwo morskie oraz roszczenia
     o zwrot kosztów poniesionych na zachowanie, oszacowanie i sprzedaż mienia
     przysługuje ratującemu prawo zastawu na mieniu uratowanym, a na rzeczach
     objętych przez niego w posiadanie w związku z ratownictwem " również prawo
     zatrzymania aż do złożenia przez dłużnika zabezpieczenia.
                                        
                                    Art. 246.
Roszczenia o wynagrodzenie za ratownictwo morskie lub o zapłatę świadczenia, o
którym mowa w art. 241 § 1 i § 3, przedawniają się z upływem 2 lat od dnia
zakończenia ratownictwa.
                                        
                                    Art. 247.
Przepisów niniejszego działu nie stosuje się do ratownictwa urządzeń
wiertniczych podczas ich wykorzystywania w celu poszukiwania lub uzyskiwania
zasobów mineralnych dna morskiego.
                                        
                                    Art. 248.
Przepisy niniejszego działu stosuje się do działań ratowniczych kontrolowanych
lub organizowanych przez organy administracji rządowej i samorządowej.
                                        
                                    Art. 249.
 § 1. Przepisy niniejszego działu stosuje się odpowiednio do jednostek
     pływających Marynarki Wojennej, Straży Granicznej oraz Policji.
 § 2. Minister Obrony Narodowej i ministrowie właściwi do spraw  wewnętrznych
     oraz finansów publicznych określą, w drodze rozporządzenia, zasady
     obliczania i przeznaczenia wynagrodzenia za ratownictwo morskie należnego
     jednostkom pływającym wymienionym w § 1 oraz tryb postępowania w tych
     sprawach, w sposób stwarzający zachętę dla ich załóg do podejmowania
     działań ratowniczych.
                                        
                                    TYTUŁ VII
                                 Wypadki morskie
                                        
                                     Dział I
                                 Awaria wspólna
                                        
                                    Art. 250.
 § 1. Awarię wspólną stanowią nadzwyczajne poświęcenia lub wydatki poniesione
     rozmyślnie i rozsądnie w celu ratowania statku, ładunku na nim
     przewożonego oraz frachtu ze wspólnego dla nich niebezpieczeństwa.
 § 2. Do awarii wspólnej zalicza się tylko te straty, które są bezpośrednim
     następstwem aktu awarii wspólnej. Strat pośrednich, jak straty z przestoju
     lub z różnicy cen, nie zalicza się do awarii wspólnej.
                                        
                                    Art. 251.
Wydatek nadzwyczajny poniesiony zamiast wydatku, który podlegałby zaliczeniu do
awarii wspólnej, zalicza się do awarii wspólnej, lecz tylko do wysokości wydatku
zastąpionego.
                                        
                                    Art. 252.
 § 1. Straty awarii wspólnej rozdziela się pomiędzy statek, ładunek i fracht w
     stosunku do ich rzeczywistej wartości w miejscu i czasie zakończenia
     podróży. Opłata za przewóz pasażerów i ich bagażu jest zrównana z
     frachtem.
 § 2. Straty awarii wspólnej rozdziela się stosownie do § 1, choćby
     niebezpieczeństwo, które spowodowało nadzwyczajne poświęcenia lub wydatki,
     zostało zawinione przez któregokolwiek z uczestników awarii wspólnej lub
     przez osobę trzecią. Jednakże rozdzielenie strat nie pozbawia uczestnika
     awarii wspólnej prawa zwrotnego poszukiwania od osoby, z której winy
     strata powstała.
 § 3. Rozdział strat awarii wspólnej przeprowadza się również wtedy, gdy akt
     awarii wspólnej nie doprowadził do zamierzonego rezultatu, a także gdy
     poświęcenie objęło cały statek lub cały ładunek.
                                        
                                    Art. 253.
 § 1. Strat wynikłych z utraty lub uszkodzenia ładunku, który załadowano na
     statek bez wiedzy armatora albo zadeklarowano fałszywie przy przyjęciu do
     przewozu, nie zalicza się do awarii wspólnej; jednakże ładunek taki,
     jeżeli został uratowany, uczestniczy w pokryciu udziałów awarii wspólnej
     według ogólnych zasad.
 § 2. Straty wynikłe z utraty lub uszkodzenia ładunku, którego wartość została
     przy przyjęciu do przewozu zadeklarowana poniżej rzeczywistej wartości,
     zalicza się do awarii wspólnej według wartości zadeklarowanej, natomiast
     ciążące na tym ładunku zobowiązania z tytułu udziału w awarii wspólnej
     ustala się według jego wartości rzeczywistej.
                                        
                                    Art. 254.
Wszelkie szkody i straty w statku, ładunku lub frachcie, które nie podlegają
zaliczeniu do awarii wspólnej, stanowią awarię poszczególną; ponosi je
poszkodowany lub ten, kto za nie odpowiada.
                                        
                                    Art. 255.
 § 1. Ustalenia, czy zachodzi awaria wspólna, obliczenia wysokości strat awarii
     wspólnej i ich rozdzielenia (dyspasza) dokonuje dyspaszer na zlecenie
     armatora.
 § 2. Szczegółowego rozliczenia awarii wspólnej dokonuje dyspaszer stosując, w
     braku umowy stron, zasady powszechnie przyjęte w międzynarodowym obrocie
     morskim.
 § 3. Zlecenie powinno być udzielone dyspaszerowi przez armatora niezwłocznie po
     zakończeniu podróży, nie później jednak jak w ciągu jednego miesiąca. W
     razie zwłoki armatora zlecenie może być udzielone przez innego uczestnika
     awarii wspólnej.
 § 4. Minister właściwy do spraw gospodarki morskiej w porozumieniu z ministrem
     właściwym do spraw gospodarki określi, w drodze rozporządzenia,
     kwalifikacje wymagane do zajmowania stanowiska dyspaszera, w szczególności
     mając na uwadze wymagania stawiane przed dyspaszerami w zakresie
     prowadzenia postępowania dyspaszerskiego, sposób powoływania dyspaszera,
     wpisu i skreślenia z listy dyspaszerów oraz tryb postępowania
     dyspaszerskiego
                                        
                                    Art. 256.
 § 1. Roszczenie z awarii wspólnej przedawnia się z upływem dwóch lat od dnia
     zakończenia podróży.
 § 2. Bieg przedawnienia przerywa się przez zgłoszenie roszczenia dyspaszerowi
     wyznaczonemu zgodnie z art. 255 § 3. Przedawnienie biegnie na nowo od dnia
     doręczenia dyspaszy.
                                        
                                    Dział II
                                Zderzenie statków
                                        
                                   Art.  257.
Przepisy niniejszego działu normują odpowiedzialność za szkodę wyrządzoną
statkowi albo znajdującym się na nim osobom lub rzeczom wskutek zderzenia, które
nastąpiło na morzu lub na wodach śródlądowych pomiędzy statkami morskimi albo
pomiędzy statkiem morskim a statkiem żeglugi śródlądowej lub wodnosamolotem.
                                        
                                    Art. 258.
 § 1. Statek odpowiada za szkodę wyrządzoną wskutek zderzenia z jego winy.
 § 2. Wina statku zachodzi w szczególności w razie zaniedbań w zakresie
     wyposażenia statku, kierowania statkiem, obsługiwania statku,
     przestrzegania przepisów o zapobieganiu zderzeniom na morzu i stosowania
     innych środków bezpieczeństwa, nakazanych przez obowiązujące przepisy,
     praktykę morską lub przez szczególne okoliczności.
                                        
                                    Art. 259.
 § 1. Jeżeli zderzenie nastąpiło z winy kilku statków, każdy z nich odpowiada w
     stosunku do stopnia swojej winy za szkodę wyrządzoną pozostałym statkom
     lub mieniu znajdującemu się na nich. Jeżeli stopień winy jest jednakowy
     albo nie da się ustalić, statki odpowiadają w równych częściach.
 § 2. Za szkodę, wynikłą wskutek śmierci, uszkodzenia ciała lub rozstroju
     zdrowia, statki, które zawiniły zderzenie, odpowiadają solidarnie.
     Statkowi, który na podstawie solidarnej odpowiedzialności zapłacił część
     większą niż na niego przypadało, przysługuje zwrotne roszczenie do innych
     statków o sumę nadpłaconą.
                                        
                                    Art. 260.
 § 1. Jeżeli zderzenie nastąpiło wskutek przypadku lub siły wyższej albo jeżeli
     przyczyny nie można ustalić, szkodę ponosi ten, kto jej doznał.
 § 2. Przepis § 1 stosuje się również, gdy statki lub jeden z nich były w czasie
     zderzenia zakotwiczone.
                                        
                                    Art. 261.
 § 1. Po zderzeniu kapitan każdego ze statków, które zderzyły się, obowiązany
     jest nieść pomoc drugiemu statkowi, jego załodze i pasażerom, jeżeli może
     to uczynić bez poważnego niebezpieczeństwa dla swojego statku oraz jego
     pasażerów i załogi.
 § 2. Kapitan każdego ze statków, które zderzyły się, jest również obowiązany
     bezzwłocznie podać drugiemu statkowi nazwę, sygnał rozpoznawczy i port
     macierzysty swojego statku oraz miejscowość, z której i do której płynie.
 § 3. Armator nie odpowiada za naruszenie powyższych obowiązków przez kapitana.
                                        
                                    Art. 262.
 § 1. Roszczenie o wynagrodzenie szkody wyrządzonej zderzeniem statków
     przedawnia się z upływem dwóch lat od dnia zderzenia.
 § 2. Bieg przedawnienia przerywa się przez wszczęcie przed izbą morską
     postępowania dotyczącego zderzenia. Przedawnienie biegnie na nowo od dnia
     zakończenia tego postępowania.
 § 3. Roszczenie zwrotne o sumę nadpłaconą na podstawie solidarnej
     odpowiedzialności statków, które zawiniły zderzenie, przedawnia się z
     upływem roku od dnia zapłaty.
                                        
                                    Art. 263.
 Przepisy niniejszego działu stosuje się odpowiednio, gdy statek zachowaniem
swym wyrządził szkodę innemu statkowi, znajdującym się na nim osobom lub
rzeczom, choćby nawet zderzenie nie nastąpiło.
                                        
                                    Art. 264.
 § 1. Przepisy niniejszego działu stosuje się odpowiednio do jednostek
     pływających Marynarki Wojennej, Straży Granicznej i Policji.
 § 2. Jednostki pływające wyszczególnione w § 1 nie ponoszą odpowiedzialności za
     szkodę wyrządzoną innym statkom wskutek zderzenia lub innego działania
     podczas wykonywania zadań służbowych w obrębie stref zamkniętych dla
     żeglugi i rybołówstwa oraz ogłoszonych jako niebezpieczne dla żeglugi i
     rybołówstwa.
 § 3. Minister  Obrony Narodowej i minister właściwy do spraw wewnętrznych w
     porozumieniu z ministrem właściwym do spraw gospodarki morskiej określą, w
     drodze rozporządzenia, zasady i tryb działania dowódców  jednostek
     pływających Marynarki Wojennej, Straży Granicznej oraz Policji w razie
     zderzenia się tych jednostek z innymi statkami, ze szczególnym
     uwzględnieniem formy i zakresu niesienia pomocy drugiemu statkowi, jego
     załodze i pasażerom oraz okoliczności i zakresu wykonywania obowiązku
     bezzwłocznego podawania kapitanowi drugiego statku numeru taktycznego
     jednostki.
                                        
                                    Dział III
                           Zanieczyszczenie ze statków
                                        
                                   Rozdział 1
                             Zanieczyszczenia różne
                                        
                                    Art. 265.
Z zastrzeżeniem przepisów rozdziału 2, armator odpowiada za szkodę wyrządzoną
komukolwiek zanieczyszczeniem pochodzącym ze statku w związku z przewozem
ładunków, eksploatacją statku lub zatapianiem w morzu odpadów i innych
substancji.
                                        
                                    Art. 266.
 § 1. Armator nie ponosi odpowiedzialności, jeżeli szkoda powstała wskutek siły
     wyższej, wyłącznej winy umyślnej osoby trzeciej albo wadliwego działania
     lub zaniechania organów odpowiedzialnych za utrzymanie świateł lub innych
     urządzeń nawigacyjnych.
 § 2. Jeżeli szkoda wynikła z winy umyślnej poszkodowanego, odpowiedzialność
     armatora w stosunku do tej osoby jest wyłączona; w razie rażącego
     niedbalstwa poszkodowanego odpowiedzialność armatora może być wyłączona w
     całości lub odpowiedniej części.
                                        
                                    Art. 267.
Jeżeli szkoda została wyrządzona zanieczyszczeniem pochodzącym z dwóch lub
więcej statków, ich armatorzy odpowiadają solidarnie za szkodę.
                                        
                                    Art. 268.
 § 1. Przez szkodę wyrządzoną zanieczyszczeniem rozumie się szkodę wyrządzoną
     działaniem substancji zanieczyszczających, jak również celowym użyciem
     środków zapobiegawczych zastosowanych po zdarzeniu powodującym
     zanieczyszczenie.
 § 2. Naprawienie szkody wyrządzonej zanieczyszczeniem obejmuje straty
     poniesione przez poszkodowanego oraz korzyści, które mógłby osiągnąć,
     gdyby nie nastąpiło zanieczyszczenie środowiska. Naprawienie szkody
     obejmuje również zwrot kosztu środków zapobiegawczych, o których mowa w §
     1, oraz niezbędnych wydatków i nakładów, które zostały lub będą poniesione
     w celu przywrócenia środowiska do stanu sprzed zanieczyszczenia.
                                        
                                    Art. 269.
Nie można wyłączyć ani ograniczyć z góry odpowiedzialności określonej w art. 265268.

                                        
                                    Art. 270.
Każdy, kto w celu zapobieżenia szkodzie w środowisku, spowodowanej
zanieczyszczeniem ze statku, poniósł niezbędne wydatki, może żądać ich zwrotu od
armatora, który odpowiada za zanieczyszczenie.
                                        
                                    Art. 271.
 § 1. Organ administracji morskiej może żądać od armatora, który odpowiada za
     zanieczyszczenie środowiska, przywrócenia tego środowiska do stanu sprzed
     zanieczyszczenia.
 § 2. Gdyby przywrócenie środowiska morskiego do stanu sprzed zanieczyszczenia
     było dla armatora niemożliwe lub nadmiernie utrudnione, może on zwolnić
     się z tego obowiązku przez zwrot niezbędnych kosztów i nakładów, które
     zostały lub będą musiały być w tym celu poniesione przez organ
     administracji morskiej lub osoby trzecie.
                                        
                                   Rozdział 2
                 Zanieczyszczenia ze statków przewożących oleje
                                        
                                    Art. 272.
 § 1. Do odpowiedzialności za szkodę wyrządzoną przez wyciek lub usunięcie oleju
     ze statku przewożącego olej luzem jako ładunek stosuje się postanowienia
     Międzynarodowej Konwencji o odpowiedzialności cywilnej za szkody
     spowodowane zanieczyszczeniem olejami, sporządzonej w Brukseli dnia 29
     listopada 1969 r. (Dz.U. z 1976 r. Nr 32, poz. 184), zmienioną Protokołem,
     sporządzonym w Londynie dnia 27 listopada 1992 r. (Dz.U. Nr ", poz. ")
     zwaną dalej "Konwencją o odpowiedzialności cywilnej" wraz ze zmianami
     obowiązującymi od daty ich wejścia w życie w stosunku do Rzeczypospolitej
     Polskiej, podanymi do publicznej wiadomości we właściwy sposób.
 § 2. Użyte w przepisach niniejszego działu określenia "statek", "właściciel",
     "państwo rejestracji statku", "olej", "szkoda spowodowana
     zanieczyszczeniem" - odpowiadają znaczeniu jakie im nadano w Konwencji o
     odpowiedzialności cywilnej.
 § 3.  Przepisy, o których mowa w § 1, mają również zastosowanie do statków,
     które nie są zarejestrowane w żadnym z państw - stron Konwencji o
     odpowiedzialności cywilnej ani nie podnoszą bandery któregokolwiek z tych
     państw, jeżeli szkoda spowodowana zanieczyszczeniem powstała na terytorium
     Rzeczypospolitej Polskiej.
                                        
                                    Art. 273.
 § 1. Właściciel statku o polskiej przynależności, przewożącego więcej niż 2000
     ton oleju luzem jako ładunek, jest obowiązany posiadać zabezpieczenie
     finansowe odpowiedzialności za szkodę spowodowaną zanieczyszczeniem,
     stwierdzone odpowiednim certyfikatem.
 § 2. Certyfikaty, o których mowa w § 1, wystawia dyrektor urzędu morskiego. Za
     wystawienie lub poświadczenie certyfikatów pobiera się opłaty.
                                        
                                    Art. 274.
 § 1. Statek, o którym mowa w art. 273 § 1, nie może być używany w żegludze,
     jeśli nie posiada certyfikatu stwierdzającego zabezpieczenie finansowe
     odpowiedzialności za szkodę spowodowaną zanieczyszczeniem.
 § 2. Certyfikat powinien być przechowywany na statku.
                                        
                                    Art. 275.
Żaden statek przewożący ponad 2000 ton oleju luzem jako ładunek nie może wejść
do portu polskiego ani go opuścić, a także korzystać z urządzeń przeładunkowych
na terytorium Rzeczypospolitej Polskiej, jeśli nie posiada certyfikatu
stwierdzającego zabezpieczenie finansowe odpowiedzialności za szkodę wyrządzoną
zanieczyszczeniem, wydanego lub poświadczonego przez właściwy organ państwa
rejestracji statku.
                                        
                                    Art. 276.
Dyrektor urzędu morskiego może wydać certyfikat stwierdzający zabezpieczenie
finansowe odpowiedzialności za szkodę spowodowaną zanieczyszczeniem
właścicielowi statku nie zarejestrowanego w żadnym z państw - stron Konwencji o
odpowiedzialności cywilnej, jeżeli ten udowodni, że dysponuje wystarczającym
zabezpieczeniem finansowym tej odpowiedzialności.
                                        
                                    Art. 277.
Minister właściwy do spraw gospodarki morskiej określi, w drodze rozporządzenia,
warunki i tryb wydawania lub poświadczania certyfikatów, wzór certyfikatu oraz
wysokość pobieranych opłat, uwzględniając wiążące Rzeczpospolitą Polską w tym
zakresie przepisy międzynarodowe.
                                        
                                    Art. 278.
Kontrolę przestrzegania przepisów o zabezpieczeniu finansowym odpowiedzialności
za szkodę spowodowaną zanieczyszczeniem sprawują dyrektorzy urzędów morskich.
                                        
                                   Rozdział 3
   Międzynarodowy Fundusz Odszkodowań za Szkody Spowodowane Zanieczyszczeniem
                                     Olejami
                                        
                                    Art. 279.
 § 1. Do dochodzenia roszczeń wobec Międzynarodowego Funduszu Odszkodowań za
     Szkody Spowodowane Zanieczyszczeniem Olejami, zwanego dalej
     "Międzynarodowym Funduszem", stosuje się postanowienia Międzynarodowej
     Konwencji o utworzeniu Międzynarodowego Funduszu Odszkodowań za Szkody
     Spowodowane Zanieczyszczeniem Olejami, sporządzonej w Brukseli dnia 18
     grudnia 1971 r. (Dz.U. z 1986 r. Nr 14, poz. 79), zmienioną Protokołem,
     sporządzonym w Londynie dnia 27 listopada 1992 r. (Dz.U. Nr , poz. ") wraz
     ze zmianami obowiązującymi od daty ich wejścia w życie w stosunku do
     Rzeczypospolitej Polskiej, podanymi do publicznej wiadomości we właściwy
     sposób.
 § 2. Z roszczeniem do Międzynarodowego Funduszu można wystąpić, gdy nie zostało
     ono zaspokojone na podstawie Konwencji o odpowiedzialności cywilnej,
     ponieważ:
   1) nie istnieje odpowiedzialność za szkodę w myśl Konwencji o
     odpowiedzialności cywilnej (art. 272  § 1),
   2) właściciel statku lub jego gwarant jest niezdolny do wypełnienia w
     całości swego zobowiązania,
   3) wysokość szkody przekracza granice odpowiedzialności właściciela statku.
                                        
                                    Art. 280.
 § 1. Osoba otrzymująca na terytorium Rzeczypospolitej Polskiej olej
     przewieziony drogą morską stosownie do postanowień art. 10 Konwencji, o
     której mowa w art. 279 § 1, w ilości 150 tys. ton lub więcej, uiszcza
     wkłady na rzecz Międzynarodowego Funduszu zgodnie z art. 10, 11 i 15 tej
     Konwencji.
 § 2. Każdy kto otrzymuje z zagranicy lub jakiegokolwiek miejsca położonego na
     terytorium Rzeczypospolitej Polskiej albo na obszarze wyłącznej strefy
     ekonomicznej Rzeczypospolitej Polskiej, olej przewieziony drogą morską
     stosownie do postanowień § 1, obowiązany jest podać do Głównego Urzędu Ceł
     w terminie do dnia 15 stycznia każdego roku, dane o ilościach oleju
     otrzymanego w ciągu poprzedniego roku kalendarzowego.
 § 3. Główny Urząd Ceł składa Międzynarodowemu Funduszowi corocznie sprawozdanie
     o ilości przewiezionego drogą morską oleju.
                                        
                                    Art. 281.
W przypadku szkody spowodowanej zanieczyszczeniem olejowym dyrektor urzędu
morskiego, na żądanie poszkodowanego, jest obowiązany stwierdzić zaistnienie
wypadku i udostępnić dokumentację tej szkody.
                                        
                                    Dział IV
                         Mienie zatopione lub znalezione
                                        
                                    Art. 282.
 § 1. Właściciel mienia (statku, ładunku lub innego przedmiotu) zatopionego w
     obrębie polskich morskich wód wewnętrznych lub polskiego morza
     terytorialnego powinien w ciągu 6 miesięcy od dnia zatonięcia mienia
     zgłosić we właściwym urzędzie morskim zamiar wydobycia tego mienia i
     określić termin, do którego zamierza zakończyć wydobywanie. Dyrektor
     urzędu morskiego może w ciągu 3 miesięcy od dnia zgłoszenia zażądać zmiany
     wskazanego terminu lub zakreślić właścicielowi stosowny termin zakończenia
     wydobywania, nie krótszy jednak niż rok, licząc od dnia doręczenia
     decyzji.
 § 2. Jeżeli właściciel mienia w terminie określonym w § 1 nie zgłosił zamiaru
     wydobycia mienia albo nie ukończył wydobywania mienia w terminie
     określonym przez siebie lub wyznaczonym przez dyrektora urzędu morskiego,
     dyrektor urzędu morskiego może zarządzić wydobycie mienia na koszt
     właściciela.
 § 3. Jeżeli właściciel mienia w wyznaczonym terminie nie zgłosi się po odbiór
     mienia albo nie uiści kosztów jego usunięcia, dyrektor urzędu morskiego
     może sprzedać mienie i z sumy uzyskanej ze sprzedaży pokryć swoje koszty
     oraz wydatki za przechowywanie i przeprowadzenie sprzedaży, a resztę
     złożyć do depozytu sądowego w celu wydania jej osobie uprawnionej.
 § 4. Właściciel mienia odpowiada za koszty i wydatki poniesione przez urząd
     morski w granicach wartości mienia.
                                        
                                    Art. 283.
 § 1. Wydobywanie mienia przez właściciela w rejonach umocnionych i w innych
     obszarach uznanych za szczególnie ważne dla obrony kraju, jak również
     wydobywanie mienia wojskowego lub przysposobionego do celów wojskowych
     wymaga zezwolenia właściwych organów wojskowych.
 § 2. Jeżeli właściciel mienia zatopionego nie uzyskał zezwolenia na wydobycie
     tego  mienia, może zwrócić się w ciągu 3 miesięcy od dnia otrzymania
     odmowy do dyrektora urzędu morskiego o zarządzenie w porozumieniu z
     właściwym organem wojskowym wydobycia tego mienia na koszt właściciela.
                                        
                                    Art. 284.
 § 1. Jeżeli mienie zatopione bądź opuszczone znajdujące się na mieliźnie lub na
     powierzchni wody utrudnia żeglugę lub pracę w porcie, na redzie lub drodze
     wodnej albo zagraża żegludze, dyrektor urzędu morskiego może zarządzić
     usunięcie przeszkody na koszt właściciela, wyznaczając mu stosowny termin
     do odbioru mienia za zwrotem poniesionych kosztów.
 § 2. Postanowienia art. 282 § 3 i 4 stosuje się odpowiednio.
                                        
                                    Art. 285.
Wydobycie cudzego mienia zatopionego w morzu i przywiezienie go na polskie
morskie wody wewnętrzne lub polskie morze terytorialne należy niezwłocznie
zgłosić urzędowi morskiemu z podaniem czasu, miejsca i okoliczności wydobycia
mienia oraz w miarę możności zawiadomić o tym również właściciela, a do czasu
wydania mu mienia - odpowiednio je zabezpieczyć.
                                        
                                    Art. 286.
 § 1. Wydobywającemu cudze mienie należy się zwrot kosztów i wydatków oraz
     wynagrodzenie, którego wysokość określa się przy odpowiednim zastosowaniu
     przepisów o ratownictwie morskim.
 § 2. Na zabezpieczenie należności określonych w § 1 wydobywającemu przysługuje
     ustawowe prawo zastawu na wydobytym mieniu, z pierwszeństwem służącym
     uprzywilejowanym wierzytelnościom z tytułu ratownictwa.
                                        
                                    Art. 287.
Jeżeli wydobyte mienie ulega szybkiemu zepsuciu lub zniszczeniu albo jeżeli jego
przechowanie wymaga nadmiernych kosztów, wydobywający może je sprzedać i sumę
uzyskaną ze sprzedaży po odliczeniu swoich należności złożyć do depozytu
sądowego, zawiadamiając niezwłocznie właściciela o dokonaniu sprzedaży i
złożeniu reszty sumy do depozytu sądowego.
                                        
                                    Art. 288.
 § 1. Jeżeli właściciel nie jest znany albo w ciągu 30 dni od dnia zawiadomienia
     go o wydobyciu nie zgłosi się w celu odbioru mienia lub nie uiści
     należności wydobywającego, wydobywający obowiązany jest wydać wydobyte
     mienie urzędowi morskiemu, a gdy ono jest mieniem wojskowym lub
     przysposobionym do celów wojskowych, przekazać właściwemu organowi
     wojskowemu.
 § 2. W celu ustalenia właściciela wydobytego mienia urząd morski przeprowadza
     postępowanie wyjaśniające, wzywając do zgłoszenia nieznanego właściciela
     mienia w sposób zwyczajowo przyjęty.
 § 3.  Minister właściwy do spraw gospodarki morskiej w porozumieniu z Ministrem
     Sprawiedliwości i ministrem właściwym do spraw zagranicznych określi, w
     drodze rozporządzenia, tryb postępowania, o którym mowa w § 2, mając na
     względzie skuteczność postępowania.
                                        
                                    Art. 289.
Jeżeli właściciel mienia w terminie sześciomiesięcznym od dnia wezwania przez
dyrektora urzędu morskiego nie zgłosi się w celu odbioru mienia lub nie uiści
należności wydobywającego i poniesionych przez urząd morski kosztów
zabezpieczenia, dyrektor urzędu morskiego może sprzedać wydobyte mienie i sumę
uzyskaną ze sprzedaży po odliczeniu należności wydobywającego i swoich kosztów
złożyć do depozytu sądowego. Przepis art. 287 stosuje się odpowiednio.
                                        
                                    Art. 290.
 § 1. Kto znalazł i uratował cudze mienie unoszące się na morzu albo przyczynił
     się do uratowania takiego mienia, ma prawo do wynagrodzenia według
     przepisów o ratownictwie morskim, jeżeli zgłosił swe roszczenie najpóźniej
     w chwili oddania znalezionego mienia.
 § 2. Kto znalazł i zabezpieczył cudze mienie wyrzucone na brzeg morza, ma prawo
     do wynagrodzenia w wysokości nieprzekraczającej 30% wartości mienia,
     jeżeli roszczenie swe zgłosił najpóźniej w chwili oddania znalezionego
     mienia.
 § 3. W przypadkach przewidzianych w § 1 i 2 stosuje się odpowiednio przepisy
     art. 285- 289.
                                        
                                    Art. 291.
Minister Sprawiedliwości w porozumieniu z ministrem właściwym do spraw
gospodarki morskiej i ministrem właściwym do spraw finansów publicznych określi,
w drodze rozporządzenia, sposób postępowania z mieniem, którego właściciel
pozostał nieznany, oraz tryb ustalania wysokości i pokrycia należności
związanych z wydobyciem, zabezpieczeniem, sprzedażą mienia stosownie do
przepisów niniejszego działu, jak również sposób i tryb przeprowadzania
przewidzianej w niniejszym dziale sprzedaży mienia, z zastosowaniem przepisów
Kodeksu postępowania cywilnego.
                                        
                                   TYTUŁ VIII
                              Ubezpieczenie morskie
                                        
                                     Dział I
                          Umowa ubezpieczenia morskiego
                                        
                                   Rozdział 1
                                 Przepisy ogólne
                                        
                                    Art. 292.
 § 1. Przez umowę ubezpieczenia morskiego ubezpieczyciel zobowiązuje się w
     zamian za składkę ubezpieczeniową wypłacić odszkodowanie za szkody
     poniesione wskutek niebezpieczeństw, na jakie przedmiot ubezpieczenia jest
     narażony w związku z żeglugą morską.
 § 2. Umową ubezpieczenia morskiego można objąć ponadto niebezpieczeństwa, na
     które w związku z przewozem morskim przedmiot ubezpieczenia jest narażony
     w przewozie lotniczym, na wodach śródlądowych lub na lądzie.
 § 3. Przepisy o ubezpieczeniu morskim stosuje się odpowiednio do ubezpieczenia
     statków znajdujących się w budowie.
                                        
                                    Art. 293.
 § 1. Przedmiotem ubezpieczenia morskiego może być każdy interes majątkowy
     związany z żeglugą morską i dający się ocenić w pieniądzach.
 § 2. Przedmiotem ubezpieczenia morskiego mogą być w szczególności: statek,
     ładunek, fracht, opłata za przewóz pasażerów, opłata czarterowa,
     spodziewany zysk na ładunku, prowizja, wydatki awarii wspólnej,
     zobowiązanie z tytułu odpowiedzialności cywilnej oraz wierzytelność
     zabezpieczona na statku, ładunku lub frachcie.
                                        
                                    Art. 294.
 § 1. Ubezpieczyciel obowiązany jest na żądanie wydać osobie, z którą zawarł
     umowę ubezpieczenia (ubezpieczającemu), polisę stwierdzającą zawarcie
     umowy ubezpieczenia.
 § 2. Przed wydaniem polisy ubezpieczyciel obowiązany jest wydać
     ubezpieczającemu na jego żądanie tymczasowy dokument stwierdzający
     zawarcie umowy.
                                        
                                    Art. 295.
 § 1. Polisa powinna zawierać:
   1) oznaczenie ubezpieczyciela,
   2) oznaczenie przedmiotu ubezpieczenia,
   3) oznaczenie niebezpieczeństw objętych umową ubezpieczenia,
   4) określenie czasu lub podróży, na które zawarto umowę ubezpieczenia,
   5) sumę ubezpieczenia,
   6) miejsce i datę wystawienia polisy,
   7) podpis ubezpieczyciela.
 § 2. Polisa może być wystawiona na imiennie określonego ubezpieczającego
     (polisa imienna), na zlecenie lub na okaziciela.
                                        
                                    Art. 296.
 § 1. Umowa ubezpieczenia morskiego może być zawarta na rzecz osoby trzeciej
     (ubezpieczonego).
 § 2. Ubezpieczony może nie być imiennie określony w umowie ubezpieczenia
     (ubezpieczenie na rzecz tego, kogo dotyczy).
 § 3. W razie zawarcia umowy ubezpieczenia morskiego na rzecz osoby trzeciej
     prawo domagania się od ubezpieczyciela wydania polisy przysługuje
     ubezpieczającemu. Dopóki polisa znajduje się w jego posiadaniu, może on
     rozporządzać prawami wynikającymi z umowy.
 § 4. Obowiązki ubezpieczającego związane z wykonaniem umowy ubezpieczenia
     przechodzą na ubezpieczonego z chwilą wydania mu polisy; nie dotyczy to
     jednak obowiązku zapłaty składki ubezpieczeniowej.
                                        
                                    Art. 297.
 § 1. Umowa ubezpieczenia morskiego jest nieważna, jeżeli w chwili jej zawarcia
     szkoda objęta ubezpieczeniem już nastąpiła lub nie istniała możliwość jej
     powstania; ubezpieczyciel zachowuje jednak prawo do opłaty stornowej,
     chyba że zawierając umowę wiedział o okolicznościach powodujących jej
     nieważność.
 § 2. Przepisu § 1 nie stosuje się, jeżeli ubezpieczeniem objęto okres
     poprzedzający zawarcie umowy, chyba że stan rzeczy znany był obu stronom w
     chwili zawierania umowy; jeżeli w tej chwili stan rzeczy był znany tylko
     jednej ze stron, umowa nie wiąże strony nieświadomej.
 § 3. Wysokość opłaty stornowej określa umowa.
                                        
                                    Art. 298.
Ubezpieczający może w każdej chwili odstąpić od umowy, dopóki nie rozpoczął się
stan niebezpieczeństwa przewidzianego w umowie; obowiązany jest jednak zapłacić
opłatę stornową.
                                        
                                    Art. 299.
Roszczenia z tytułu umowy ubezpieczenia morskiego przedawniają się z upływem 5
lat od dnia wymagalności roszczenia.
                                        
                                   Rozdział 2
                   Wartość ubezpieczenia i suma ubezpieczenia
                                        
                                    Art. 300.
 § 1. Wartością ubezpieczenia jest zwykła wartość przedmiotu ubezpieczenia.
 § 2. Wartość ubezpieczenia ustala się według następujących zasad:
   1) wartością ubezpieczenia statku jest wartość statku w chwili rozpoczęcia
     ubezpieczenia; wartość ta obejmuje również, jeżeli umowa nie stanowi
     inaczej, wartość jego przynależności, przedmiotów zaopatrzenia statku, a
     także koszt jego ubezpieczenia,
   2) wartością ubezpieczenia ładunku jest wartość ładunku w miejscu i czasie
     załadowania łącznie z kosztami ubezpieczenia i dostarczenia ładunku do
     miejsca przeznaczenia;
   3) wartością ubezpieczenia frachtu jest suma frachtu brutto łącznie z
     kosztami ubezpieczenia;
   4) wartością ubezpieczenia innych przedmiotów ubezpieczenia, z wyjątkiem
     zobowiązania z tytułu odpowiedzialności cywilnej, jest kwota, na której
     utratę jest narażony ubezpieczający w chwili rozpoczęcia ubezpieczenia,
     łącznie z kosztami ubezpieczenia.
                                        
                                    Art. 301.
Jeżeli strony wymieniły w umowie ubezpieczenia wartość ubezpieczenia (wartość
otaksowana), jest ona miarodajna dla określenia odszkodowania ubezpieczeniowego.
                                        
                                    Art. 302.
 § 1. Umowa ubezpieczenia powinna określać sumę, na którą ubezpieczono przedmiot
     ubezpieczenia (sumę ubezpieczenia).
 § 2. Suma ubezpieczenia nie powinna przekraczać wartości ubezpieczenia.
 § 3. Jeżeli określona w umowie suma ubezpieczenia jest wyższa od wartości
     ubezpieczenia, umowa nie ma skutku prawnego co do nadwyżki sumy ponad
     wartość ubezpieczenia.
 § 4. Jeżeli określona w umowie suma ubezpieczenia jest niższa od wartości
     ubezpieczenia, ubezpieczyciel odpowiada za szkody w stosunku, w jakim
     pozostaje suma do wartości ubezpieczenia.
                                        
                                    Art. 303.
 § 1. Jeżeli ubezpieczono przedmiot ubezpieczenia od tego samego
     niebezpieczeństwa na ten sam okres u dwóch lub więcej ubezpieczycieli na
     sumy, które łącznie przewyższają wartość ubezpieczenia, albo jeżeli z
     innych względów suma odszkodowań, które należne byłyby odrębnie od każdego
     z tych ubezpieczycieli, przekraczałaby szkodę podlegającą wyrównaniu
     (ubezpieczenie wielokrotne), ubezpieczający może żądać od każdego z tych
     ubezpieczycieli zapłaty odszkodowania zgodnie z zawartą z nim umową,
     jednak nie może otrzymać od nich łącznie odszkodowania przewyższającego
     szkodę.
 § 2. W stosunkach wzajemnych między ubezpieczycielami udział w odszkodowaniu
     ponoszony przez każdego z nich określa się w proporcji między
     odszkodowaniem, które musiałby zapłacić, gdyby był jedynym
     ubezpieczycielem, a sumą odszkodowań, które obciążałyby każdego z tych
     ubezpieczycieli, zgodnie z zawartą umową.
 § 3. W razie świadomego zawarcia ubezpieczenia wielokrotnego ubezpieczający
     powinien niezwłocznie zawiadomić o tym zainteresowanych ubezpieczycieli,
     informując ich o treści zawartych umów ubezpieczenia. Umyślne naruszenie
     tego obowiązku przez ubezpieczającego pozbawia go prawa do odszkodowania.
                                        
                                   Rozdział 3
                 Oświadczenia przy zawieraniu umów ubezpieczenia
                                        
                                    Art. 304.
 § 1. Przy zawieraniu umowy ubezpieczenia morskiego ubezpieczający obowiązany
     jest podać do wiadomości ubezpieczyciela wszelkie okoliczności, które są
     lub powinny mu być znane, a mogą mieć wpływ na ocenę niebezpieczeństwa
     oraz na decyzje ubezpieczyciela o przyjęciu i warunkach ubezpieczenia.
 § 2. Obowiązek określony w § 1 nie dotyczy okoliczności powszechnie znanych
     oraz okoliczności, które powinny być znane ubezpieczycielowi.
 § 3.  Jeżeli ubezpieczający działał przez przedstawiciela, obowiązek określony
     w § 1 ciąży również na przedstawicielu i obejmuje także okoliczności  jemu
     znane.
 § 4. Przy zawieraniu umowy ubezpieczenia morskiego na rzecz osoby trzeciej
     obowiązek określony w paragrafach poprzedzających spoczywa zarówno na
     ubezpieczającym, jak i na ubezpieczonym, chyba że ubezpieczony nie
     wiedział o zawarciu umowy na jego rzecz.
                                        
                                    Art. 305.
 § 1. W razie naruszenia obowiązku określonego w art. 304 ubezpieczyciel może
     odstąpić od umowy, zachowując prawo do pełnej składki ubezpieczeniowej.
 § 2. Jeżeli niezawiadomienie lub niezgodne z rzeczywistością zawiadomienie
     ubezpieczyciela o okolicznościach wymienionych w art. 304 nastąpiło bez
     winy ubezpieczającego lub ubezpieczonego, ubezpieczyciel nie może od umowy
     odstąpić, lecz ma prawo do odpowiednio zwiększonej składki
     ubezpieczeniowej.
 § 3. Prawo odstąpienia od umowy wygasa, jeżeli ubezpieczyciel nie skorzysta z
     niego w ciągu siedmiu dni od dnia, w którym dowiedział się o okoliczności
     uzasadniającej prawo odstąpienia.
                                        
                                   Rozdział 4
                    Przeniesienie praw z umowy ubezpieczenia
                                        
                                    Art. 306.
 § 1. Prawa z umowy ubezpieczenia mogą być przeniesione tylko na nabywcę
     przedmiotu ubezpieczenia.
 § 2. Jeżeli prawa z umowy ubezpieczenia nie zostały przeniesione na nabywcę
     przedmiotu ubezpieczenia, umowa ubezpieczenia rozwiązuje się, co nie
     zwalnia ubezpieczyciela od odpowiedzialności za szkody powstałe przed
     zbyciem przedmiotu ubezpieczenia.
                                        
                                    Art. 307.
 § 1. Równocześnie z przeniesieniem praw z umowy ubezpieczenia na nabywcę
     przechodzą na niego obowiązki, które ciążyły na zbywcy.
 § 2. Ubezpieczyciel może przeciwstawić nabywcy zarzuty, które by mu
     przysługiwały z umowy ubezpieczenia przeciwko zbywcy.
                                        
                                    Art. 308.
 § 1. Przeniesienie praw z umowy ubezpieczenia stwierdzonej polisą następuje
     przez przeniesienie polisy.
 § 2. Do przeniesienia polisy stosuje się odpowiednio przepisy o przenoszeniu
     konosamentu.
                                        
                                    Art. 309.
 § 1. Jeżeli przedmiotem ubezpieczenia jest statek, przejście praw z umowy
     ubezpieczenia na jego nabywcę wymaga zgody ubezpieczyciela.
 § 2. Jeżeli statek w chwili zbycia znajdował się w podróży, a prawa z umowy
     ubezpieczenia nie przeszły na nabywcę statku, umowa pozostaje w mocy do
     chwili przycumowania statku w pierwszym porcie, do którego statek zawinął.
                                        
                                    Art. 310.
Przepisy art. 306-309 nie ograniczają prawa ubezpieczającego do przeniesienia
wierzytelności z umowy ubezpieczenia zgodnie z przepisami prawa cywilnego o
przelewie wierzytelności; dotyczy to również wierzytelności przyszłej.
                                        
                                   Rozdział 5
                             Ubezpieczenie generalne
                                        
                                    Art. 311.
 § 1. Umową ubezpieczenia generalnego można objąć wszystkie lub niektóre rodzaje
     ładunków, jakie ubezpieczający będzie wysyłał lub otrzymywał w określonym
     czasie.
 § 2. Przedmiotem ubezpieczenia generalnego może być również inny interes
     majątkowy.
 § 3. W ubezpieczeniu generalnym ubezpieczyciel obowiązany jest na żądanie
     ubezpieczającego wystawić polisę albo zaświadczenie o ubezpieczeniu dla
     każdego zgłoszonego ładunku lub innego odrębnego przedmiotu ubezpieczenia.
                                        
                                    Art. 312.
 § 1. Ubezpieczający, który zawarł umowę ubezpieczenia generalnego, obowiązany
     jest zgłaszać ubezpieczycielowi każde wysłanie lub nadejście ładunku
     objętego umową niezwłocznie po otrzymaniu wiadomości o wysłaniu lub
     nadejściu ładunku oraz każdorazowo określić statek, trasę podróży, ładunek
     i sumę ubezpieczenia.
 § 2. Jeżeli ubezpieczający rozmyślnie lub wskutek rażącego niedbalstwa nie
     dopełnił obowiązku określonego w § 1, ubezpieczyciel może odstąpić od
     umowy, zachowując prawo do składek ubezpieczeniowych, jakie
     przysługiwałyby mu w razie należytego wykonania umowy przez
     ubezpieczającego.
 § 3. Prawo odstąpienia od umowy wygasa, jeżeli ubezpieczyciel nie skorzystał z
     niego w ciągu 3 dni od dnia, w którym dowiedział się o naruszeniu
     obowiązku przez ubezpieczającego.
 § 4. Przepisy § 1-3 stosuje się odpowiednio do ubezpieczeń generalnych, których
     przedmiotem jest inny interes majątkowy niż ładunek.
                                        
                                    Art. 313.
Umowa ubezpieczenia generalnego może być wypowiedziana przez każdą ze stron z
zachowaniem trzymiesięcznego terminu.
                                        
                                    Dział II
                          Wykonanie umowy ubezpieczenia
                                        
                                   Rozdział 1
                           Obowiązki ubezpieczającego
                                        
                                    Art. 314.
 § 1. Składka ubezpieczeniowa powinna być zapłacona niezwłocznie po zawarciu
     umowy, a jeżeli wystawiono polisę - równocześnie z wydaniem polisy.
 § 2. Obowiązek zapłaty składki ubezpieczeniowej ciąży na ubezpieczającym.
                                        
                                    Art. 315.
 § 1. Ubezpieczający obowiązany jest niezwłocznie po powzięciu wiadomości
     zgłosić ubezpieczycielowi każdą istotną zmianę niebezpieczeństwa, na jakie
     jest narażony przedmiot ubezpieczenia.
 § 2. Ubezpieczyciel może odstąpić od umowy, jeżeli ubezpieczający bez
     uzasadnionej przyczyny opóźnia się z zawiadomieniem go o zmianie
     niebezpieczeństwa. Prawo to ubezpieczyciel może wykonać w terminie 7 dni
     od dnia, w którym dowiedział się o tym, że ubezpieczający dopuścił się
     zwłoki.
                                        
                                    Art. 316.
 § 1. Jeżeli zmiana niebezpieczeństwa została spowodowana przez ubezpieczającego
     albo za jego zgodą, ubezpieczyciel może odstąpić od umowy albo żądać
     zapłaty składki dodatkowej za zwiększone niebezpieczeństwo, chyba że
     zmiany niebezpieczeństwa dokonano we wspólnym interesie ubezpieczyciela i
     ubezpieczającego albo w celu ratowania życia ludzkiego.
 § 2. Przy ubezpieczeniu zawartym na podróż prawo, o którym mowa w § 1,
     przysługuje ubezpieczycielowi, w szczególności:
   1) jeżeli rozpoczęcie lub zakończenie podróży ulega zwłoce z winy
     ubezpieczającego,
   2) jeżeli podjęto inną podróż zamiast podróży oznaczonej w umowie
     ubezpieczenia,
   3) jeżeli statek skierowano do innego portu niż przewidziano w umowie
     ubezpieczenia,
   4) jeżeli statek zszedł z właściwej trasy lub zawinął do portu, który nie
     był brany w rachubę, chyba że zejście z trasy nastąpiło wskutek
     okoliczności niezależnych od armatora lub kapitana albo w celu ratowania
     życia ludzkiego lub mienia bądź było konieczne ze względu na
     bezpieczeństwo statku.
 § 3.  Jeżeli zmiana niebezpieczeństwa nastąpiła bez zgody ubezpieczającego,
     umowa ubezpieczenia pozostaje w mocy, jednak ubezpieczyciel może żądać
     zapłaty dodatkowej składki za zwiększone niebezpieczeństwo.
                                        
                                    Art. 317.
 § 1. Jeżeli ubezpieczyciel na skutek zmiany niebezpieczeństwa korzysta z prawa
     odstąpienia od umowy, powinien zawiadomić ubezpieczającego o swojej
     decyzji w ciągu trzech dni od dnia, w którym dowiedział się o zmianie
     niebezpieczeństwa; w braku takiego zawiadomienia może żądać jedynie
     zapłaty dodatkowej składki za zwiększone niebezpieczeństwo.
 § 2. Ubezpieczyciel, który odstąpił od umowy z powodu zmiany niebezpieczeństwa,
     zachowuje prawo do całej składki umówionej, a odpowiada tylko za szkody
     powstałe przed zmianą niebezpieczeństwa.
                                        
                                    Art. 318.
 § 1. Ubezpieczający obowiązany jest niezwłocznie zawiadomić ubezpieczyciela o
     każdym wypadku dotyczącym przedmiotu ubezpieczenia, jeżeli wypadek może
     stanowić podstawę do roszczenia odszkodowawczego z umowy ubezpieczenia.
 § 2. W razie naruszenia przez ubezpieczającego obowiązku określonego w § 1
     ubezpieczyciel może potrącić z odszkodowania ubezpieczeniowego kwotę, o
     którą szkoda uległaby zmniejszeniu, gdyby ubezpieczyciel był o niej
     należycie zawiadomiony.
                                        
                                    Art. 319.
 § 1. W razie zajścia wypadku powodującego szkodę ubezpieczający obowiązany jest
     zastosować wszelkie dostępne mu rozsądne środki w celu ratowania
     przedmiotu ubezpieczenia oraz zapobieżenia szkodzie lub zmniejszenia jej
     rozmiarów, a także zabezpieczyć roszczenia odszkodowawcze wobec osób
     odpowiedzialnych za szkodę.
 § 2. Ubezpieczający powinien przy stosowaniu tych środków kierować się
     wskazówkami ubezpieczyciela, o ile je otrzymał.
 § 3. Jeżeli ubezpieczający rozmyślnie lub wskutek rażącego niedbalstwa nie
     zastosował środków określonych w § 1, ubezpieczyciel jest wolny od
     odpowiedzialności za szkody powstałe z tego powodu.
                                        
                                   Rozdział 2
                        Odpowiedzialność ubezpieczyciela
                                        
                                    Art. 320.
Z zastrzeżeniem wyjątków przewidzianych w Kodeksie morskim, ubezpieczyciel
odpowiada za szkody będące bezpośrednim następstwem niebezpieczeństw objętych
umową ubezpieczenia.
                                        
                                    Art. 321.
 § 1. Ubezpieczyciel nie odpowiada za szkody powstałe z winy umyślnej lub
     rażącego niedbalstwa ubezpieczającego, jednak ubezpieczyciel odpowiada za
     szkody spowodowane zaniedbaniem lub błędem nautycznym ubezpieczającego
     będącego kapitanem statku objętego ubezpieczeniem.
 § 2. Ubezpieczyciel odpowiada za szkody spowodowane z winy kapitana, innego
     członka załogi lub pilota.
                                        
                                    Art. 322.
 § 1. Przy ubezpieczeniu statku ubezpieczyciel nie odpowiada za szkody powstałe
     wskutek:
   1) wyruszenia w podróż statku niezdatnego do żeglugi, nienależycie
     wyposażonego i zaopatrzonego, z niedostateczną załogą lub bez niezbędnych
     dokumentów, chyba że braki te polegały na wadach ukrytych statku lub były
     spowodowane okolicznościami, którym nie można było zapobiec pomimo
     zachowania przez ubezpieczającego należytej staranności,
   2) wieku lub zużycia statku,
   3) załadowania na statek - za wiedzą ubezpieczającego, a bez wiedzy
     ubezpieczyciela - materiałów i przedmiotów wybuchowych, łatwo zapalnych
     lub innych ładunków niebezpiecznych, bez zachowania przepisów
     obowiązujących przy przewozie ładunków tego rodzaju.
 § 2. Przepis § 1 stosuje się odpowiednio przy ubezpieczeniu frachtu.
                                        
                                    Art. 323.
W razie zderzenia statków ubezpieczyciel odpowiada z tytułu ubezpieczenia statku
zarówno za szkodę w przedmiocie ubezpieczenia, jak również za ciążące na
ubezpieczającym zobowiązania do wyrównania szkody wyrządzonej wskutek zderzenia
osobom trzecim.
                                        
                                    Art. 324.
Przy ubezpieczeniu ładunku lub spodziewanego zysku ubezpieczyciel nie odpowiada
za szkody powstałe wskutek wady ukrytej, naturalnej właściwości lub wadliwości
ładunku, lub niedostateczności opakowania ładunku albo wskutek zwłoki w jego
dostarczeniu.
                                        
                                    Art. 325.
 § 1. Ubezpieczyciel odpowiada za szkody z każdego wypadku  objętego
     ubezpieczeniem do wysokości sumy ubezpieczenia.
 § 2.  Za szkody wynikłe z kilku następujących po sobie wypadków objętych
     ubezpieczeniem ubezpieczyciel odpowiada stosownie do § 1, nawet jeżeli
     łączna suma szkód przekracza sumę ubezpieczenia.
 § 3. Jeżeli po częściowym uszkodzeniu przedmiotu ubezpieczenia następuje jego
     strata całkowita, za którą ubezpieczyciel odpowiada, odszkodowanie należne
     ubezpieczającemu z tytułu uszkodzeń częściowych ogranicza się do wydatków
     poniesionych przez niego na naprawę przedmiotu ubezpieczenia lub w związku
     z uszkodzeniami.
 § 4. W razie zderzenia statków ubezpieczyciel obowiązany jest zapłacić
     ubezpieczającemu odszkodowanie za straty lub uszkodzenia statku oraz
     należne od ubezpieczającego odszkodowanie z tytułu odpowiedzialności za
     zderzenie, choćby łączne odszkodowanie przekroczyło sumę ubezpieczenia.
                                        
                                    Art. 326.
Ubezpieczyciel obowiązany jest zapłacić odszkodowanie ubezpieczeniowe, choćby
szkodę objętą ubezpieczeniem była obowiązana naprawić osoba trzecia.
                                        
                                    Art. 327.
 § 1. Ubezpieczyciel obowiązany jest zwrócić ubezpieczającemu wszelkie niezbędne
     i celowe wydatki poniesione w celu zachowania przedmiotu ubezpieczenia,
     zapobieżenia szkodzie lub zmniejszenia jej rozmiarów, ustalenia charakteru
     i rozmiarów szkody, sporządzenia dyspaszy, sprzedaży przedmiotu
     ubezpieczenia oraz inne wydatki poniesione zgodnie ze wskazówkami
     ubezpieczyciela.
 § 2. Zwrot wydatków wymienionych w § 1 następuje w takim stosunku, w jakim suma
     ubezpieczenia pozostaje do wartości ubezpieczenia. Do zwrotu tych wydatków
     ubezpieczyciel jest obowiązany, choćby kwoty wydatków łącznie z
     odszkodowaniem ubezpieczeniowym przekroczyły sumę ubezpieczenia.
                                        
                                    Art. 328.
 § 1. Ubezpieczyciel obowiązany jest zwrócić ubezpieczającemu wydatki poniesione
     na przywrócenie do stanu poprzedniego lub na naprawienie uszkodzonego
     przedmiotu ubezpieczenia, jak również należne od niego wynagrodzenie za
     ratownictwo oraz udział w stratach awarii wspólnej.
 § 2. Zwrot wydatków wymienionych w § 1 następuje w takim stosunku, w jakim suma
     ubezpieczenia pozostaje do wartości ubezpieczenia. Do zwrotu tych wydatków
     ubezpieczyciel obowiązany jest w granicach, w których wydatki łącznie z
     odszkodowaniem ubezpieczeniowym nie przekraczają sumy ubezpieczenia.
                                        
                                    Art. 329.
 § 1. W razie zajścia wypadku objętego ubezpieczeniem ubezpieczyciel może przez
     zapłatę pełnej sumy ubezpieczenia bez względu na wysokość powstałej szkody
     zwolnić się od wszelkich dalszych zobowiązań wynikających z umowy
     ubezpieczenia, w szczególności od obowiązku zwrotu kosztów zachowania
     przedmiotu ubezpieczenia lub przywrócenia go do poprzedniego stanu.
 § 2. Ubezpieczający może zakreślić ubezpieczycielowi stosowny termin do
     złożenia oświadczenia, czy korzysta z uprawnienia przewidzianego w § 1.
 § 3. Mimo zapłaty pełnej sumy ubezpieczenia ubezpieczyciel obowiązany jest
     zwrócić ponadto przypadające na niego stosownie do art. 328 wydatki, jakie
     ubezpieczający poniósł lub zobowiązał się ponieść do chwili otrzymania
     zawiadomienia od ubezpieczyciela, że korzysta z uprawnienia przewidzianego
     w § 1.
 § 4. Ubezpieczyciel, który zapłacił pełną sumę ubezpieczenia, nie może żądać
     przeniesienia na niego praw do przedmiotu ubezpieczenia.
                                        
                                   Rozdział 3
                        Abandon przedmiotu ubezpieczenia
                                        
                                    Art. 330.
 § 1. Ubezpieczający może za zrzeczeniem się na rzecz ubezpieczyciela praw do
     przedmiotu ubezpieczenia (abandon) żądać zapłaty pełnej sumy
     ubezpieczenia, jeżeli istnieją podstawy do przyjęcia, że całkowita strata
     przedmiotu ubezpieczenia jest nieunikniona bądź że zapobieżenie jej
     spowodowałoby wydatki niewspółmiernie wysokie w stosunku do wartości
     przedmiotu ubezpieczenia.
 § 2. W szczególności abandon można zgłosić, jeżeli statek: zaginął bez wieści,
     został zabrany jako łup lub zagarnięty przez rozbójników morskich albo
     uległ wypadkowi, wskutek którego stał się niezdatny do naprawy albo
     niewart naprawy lub kosztów odzyskania.
 § 3. Przepis § 2 stosuje się odpowiednio do ładunku, którego abandon można
     zgłosić ponadto wtedy, gdy koszt jego naprawy lub dostarczenia do miejsca
     przeznaczenia przekroczyłby jego wartość w miejscu przeznaczenia.
                                        
                                    Art. 331.
 § 1. Ubezpieczający powinien zgłosić abandon na piśmie z podaniem okoliczności
     uzasadniających abandon.
 § 2. Zgłoszenie abandonu może nastąpić nie później niż w ciągu sześciu miesięcy
     od dnia, w którym ubezpieczający dowiedział się o okolicznościach
     uzasadniających abandon.
 § 3. W razie zabrania statku lub ładunku jako łup, zagarnięcia przez
     rozbójników morskich albo utraty posiadania statku lub ładunku z innych
     przyczyn, abandon nie może być zgłoszony przed upływem dwóch miesięcy od
     dnia otrzymania przez ubezpieczającego wiadomości o tych okolicznościach.
     W tych przypadkach sześciomiesięczny termin dla zgłoszenia abandonu
     biegnie od dnia, w którym upłynął termin 2 miesięcy.
 § 4. W razie zaginięcia bez wieści statku lub znajdującego się na nim ładunku
     termin dla zgłoszenia abandonu biegnie od dnia, w którym statek był
     spodziewany w najbliższym porcie, do którego go skierowano.
 § 5. W razie uznania statku za zaginiony bez wieści, stosownie do przepisów
     art. 32, statek i przewożone na nim, a nieuratowane ładunki uważa się za
     całkowicie stracone, a ubezpieczeni mogą domagać się od ubezpieczyciela
     odszkodowania za stratę całkowitą bez zgłaszania abandonu.
                                        
                                    Art. 332.
 § 1. Ubezpieczający obowiązany jest przy zgłoszeniu abandonu zawiadomić
     ubezpieczyciela o ciążących na przedmiocie ubezpieczenia prawach
     rzeczowych oraz o odnoszących się do niego innych ubezpieczeniach, a także
     o wszelkich znanych mu ograniczeniach w rozporządzaniu przedmiotem
     ubezpieczenia.
 § 2. Ubezpieczyciel może uzależnić przyjęcie abandonu od dostarczenia mu danych
     dotyczących okoliczności wymienionych w § 1.
                                        
                                    Art. 333.
 § 1. Ubezpieczyciel może odmówić przyjęcia abandonu, jeżeli zgłoszenie abandonu
     nie odpowiada wymaganiom określonym w artykułach poprzedzających.
 § 2. Ubezpieczyciel nie może odmówić przyjęcia abandonu po upływie 30 dni od
     otrzymania zgłoszenia abandonu.
                                        
                                    Art. 334.
 § 1. Prawa do przedmiotu ubezpieczenia przechodzą na ubezpieczyciela z chwilą
     złożenia przez niego oświadczenia, że przyjmuje abandon.
 § 2. Jeżeli ubezpieczyciel w terminie określonym w art. 333 § 2 nie złoży
     oświadczenia, czy przyjmuje abandon, prawa do przedmiotu ubezpieczenia
     przechodzą na niego z upływem tego terminu.
                                        
                                    Art. 335.
Ubezpieczający, którego zgłoszenie abandonu nie odpowiada wymaganiom określonym
w artykułach poprzedzających, zachowuje prawo do odszkodowania ubezpieczeniowego
po udowodnieniu szkód rzeczywiście poniesionych.
                                        
                                   Rozdział 4
                    Płatność odszkodowania ubezpieczeniowego
                                        
                                    Art. 336.
 § 1. W razie zajścia szkody objętej ubezpieczeniem ubezpieczyciel może żądać od
     ubezpieczającego udzielenia mu wszelkich wiadomości oraz przedstawienia
     dokumentów i innych dowodów niezbędnych do ustalenia okoliczności wypadku,
     szkody i jej rozmiarów.
 § 2. Ubezpieczyciel może uzależnić wypłatę odszkodowania ubezpieczeniowego od
     zwrotu polisy, chyba że polisa była imienna.
                                        
                                    Art. 337.
 § 1. Z chwilą zapłaty odszkodowania ubezpieczeniowego przechodzą na
     ubezpieczyciela - do wysokości zapłaconej przez niego sumy - wszelkie
     prawa przysługujące ubezpieczającemu wobec osób trzecich z tytułu
     wyrządzenia szkód, za które wypłacono odszkodowanie ubezpieczeniowe.
 § 2. Ubezpieczający obowiązany jest dostarczyć ubezpieczycielowi wszelkie
     wiadomości i dokumenty oraz dokonać czynności niezbędnych dla skutecznego
     dochodzenia praw przez ubezpieczyciela.
 § 3. Zrzeczenie się przez ubezpieczającego bez zgody ubezpieczyciela praw
     przysługujących mu wobec osób trzecich z tytułu poniesionych szkód zwalnia
     ubezpieczyciela w odpowiednim stosunku od obowiązku zapłaty odszkodowania
     ubezpieczeniowego.
                                        
                                    Art. 338.
Z zastrzeżeniem wyjątku przewidzianego w art. 329 § 4, ubezpieczyciel, który
zapłacił odszkodowanie ubezpieczeniowe za stratę całkowitą w wysokości pełnej
sumy ubezpieczenia, może żądać od ubezpieczającego przeniesienia na niego
wszelkich praw do przedmiotu, ubezpieczenia; jeżeli jednak suma ubezpieczenia
była niższa od wartości ubezpieczenia, ubezpieczyciel może żądać przeniesienia
praw tylko w odpowiednim stosunku.
                                        
                                    TYTUŁ  IX
     Postępowanie w sprawach związanych z ograniczeniem odpowiedzialności za
     roszczenia morskie i dochodzeniem roszczeń z tytułu szkód spowodowanych
                         zanieczyszczeniem przez statki
                                        
                                     Dział I
     Postępowanie w sprawach o ustanowienie i podział funduszu ograniczenia
                     odpowiedzialności za roszczenia morskie
                                        
                                    Art. 339.
 § 1. Postępowanie w sprawach o ustanowienie i podział funduszu ograniczenia
     odpowiedzialności za roszczenia morskie, zwanego dalej "funduszem",
     podlega przepisom Kodeksu postępowania cywilnego o postępowaniu
     nieprocesowym, ze zmianami wynikającymi z przepisów niniejszego działu
     oraz Konwencji o ograniczeniu odpowiedzialności za roszczenia morskie,
     sporządzonej w Londynie dnia 19 listopada 1976 r. (Dz.U. z 1986 r. Nr 35,
     poz. 175) zwanej dalej "Konwencją o ograniczeniu odpowiedzialności".
 § 2. W sprawach wymienionych w § 1 wyłącznie właściwy jest Sąd Okręgowy w
     Gdańsku.
                                        
                                    Art. 340.
 § 1. Wniosek o wszczęcie postępowania może zgłosić osoba uprawniona do
     ograniczenia odpowiedzialności. Postępowanie wszczęte na wniosek osób
     mogących powołać się na to samo ograniczenie odpowiedzialności sąd połączy
     do wspólnego rozpoznania. W jednym wniosku można żądać ustanowienia dwóch
     funduszy dotyczących roszczeń z tego samego zdarzenia (art. 6 i 7
     Konwencji o ograniczeniu odpowiedzialności).
 § 2. Wniosek powinien odpowiadać ogólnym warunkom wniosku o wszczęcie
     postępowania, a ponadto stosownie do okoliczności zawierać:
   1) nazwę statku, z którym wiąże się odpowiedzialność, jego port macierzysty
     oraz określenie stosunku wnioskodawcy do statku,
   2) określenie zdarzenia, z którego wynikają roszczenia, i informacje o
     postępowaniach zmierzających do ustalenia przebiegu tego zdarzenia,
   3) określenie rodzaju roszczeń i wierzycieli, na których zaspokojenie
     fundusz ma być przeznaczony, oraz informacje o znanych wnioskodawcy
     roszczeniach już dochodzonych przed sądem,
   4) oświadczenie o gotowości ustanowienia funduszu, uzasadnienie jego
     wysokości, a także określenie sposobu jego ustanowienia.
 § 3. Do wniosku należy dołączyć wyciąg z rejestru okrętowego, obejmujący dane
     wpływające na wysokość funduszu.
                                        
                                    Art. 341.
 § 1. Fundusz może być ustanowiony przez wpłacenie odpowiedniej sumy pieniężnej
     na oprocentowany rachunek bankowy, którego dysponentem jest sąd, lub przez
     akceptowane przez sąd zabezpieczenie wpłacenia tej kwoty przez bank lub
     zakład ubezpieczeń, mający siedzibę w Rzeczypospolitej Polskiej.
 § 2. Na zgodny wniosek uczestników postępowania sąd może uznać za wystarczający
     inny sposób zabezpieczenia wpłacenia tej kwoty.
                                        
                                    Art. 342.
 § 1. Po przeprowadzeniu rozprawy sąd wydaje postanowienie wstępne o prawie
     ustanowienia funduszu, określając jego wysokość i sposób ustanowienia, a
     także terminy wpłaty sum lub złożenia w określony sposób dokumentów
     zabezpieczenia.
 § 2. Jeżeli zachodzą okoliczności wyłączające ustanowienie funduszu, sąd odmówi
     jego ustanowienia. W razie sporu co do tych okoliczności, sąd może
     zawiesić postępowanie do czasu rozstrzygnięcia sporu w drodze procesu.
 § 3. Na żądanie wnioskodawcy sąd może, w celu zabezpieczenia, orzec o
     wstrzymaniu egzekucji prowadzonej dla zaspokojenia roszczenia objętego
     funduszem.
 § 4. Na postanowienie wstępne o prawie ustanowienia funduszu lub odmowę jego
     ustanowienia przysługuje apelacja. Na postanowienie w sprawie wstrzymania
     egzekucji przysługuje zażalenie.
                                        
                                    Art. 343.
 § 1. Po wypełnieniu przez wnioskodawcę obowiązków określonych w postanowieniu
     wydanym na podstawie art. 342 § 1 albo w razie niewypełnienia tych
     obowiązków w terminie określonym w tym postanowieniu, sąd po
     przeprowadzeniu rozprawy wydaje postanowienie o ustanowieniu funduszu i
     podjęciu postępowania działowego albo o odmowie ustanowienia funduszu.
 § 2. Na postanowienie w przedmiocie ustanowienia funduszu i podjęcia
     postępowania działowego lub o odmowie ustanowienia funduszu - przysługuje
     apelacja.
 § 3. Z chwilą uprawomocnienia się postanowienia o ustanowieniu funduszu i
     otwarciu postępowania działowego następują skutki, które prawo łączy z
     ustanowieniem funduszu (art. 13 Konwencji o ograniczeniu
     odpowiedzialności).
 § 4. Po uprawomocnieniu się postanowienia o odmowie ustanowienia funduszu sąd
     orzeka o zwrocie sum lub zabezpieczeń złożonych przez wnioskodawcę na
     rzecz funduszu oraz uchyla postanowienie wydane na podstawie art. 342  §
     3.
                                        
                                    Art. 344.
 § 1. Po uprawomocnieniu się postanowienia o ustanowieniu funduszu i podjęciu
     postępowania działowego sąd, po wysłuchaniu uczestników powołuje biegłego
     - komisarza spośród osób posiadających odpowiednie kwalifikacje. Biegłym komisarzem
może być także osoba prawna.
 § 2. Obowiązkiem biegłego - komisarza jest przygotowanie projektu listy
     wierzytelności i planu podziału funduszu oraz pisemnego uzasadnienia tych
     dokumentów.
 § 3. Do biegłego - komisarza stosuje się przepisy Kodeksu postępowania
     cywilnego o biegłym. Jest on jednak upoważniony do samodzielnego
     doręczania, za pokwitowaniem, listami poleconymi lub za pośrednictwem
     sądu, pism uczestnikom postępowania, wzywania ich w ten sam sposób do
     składania niezbędnych wyjaśnień i oświadczeń na piśmie oraz ich
     protokołowania. W razie niezbędnej potrzeby ustalenia okoliczności, które
     są między uczestnikami sporne, na wniosek biegłego - komisarza sąd
     przeprowadzi stosowne postępowanie dowodowe.
 § 4. Sąd może powierzyć biegłemu - komisarzowi zarządzanie kwotami, z których
     ustanowiono fundusz. Do zarządu stosuje się odpowiednio przepisy o
     zarządzie nieruchomości w postępowaniu egzekucyjnym. Dochód uzyskany z
     zarządu funduszem jest do niego doliczany.
 § 5. W razie ujawnienia się, w toku przygotowania projektu listy wierzytelności
     i planu podziału funduszu, sporu między uczestnikami co do istnienia lub
     wysokości zgłoszonego roszczenia, sąd po przeprowadzeniu rozprawy może
     orzec o skierowaniu zainteresowanego uczestnika na drogę procesu oraz o
     wyłączeniu w planie podziału sumy potrzebnej na zaspokojenie roszczenia po
     rozstrzygnięciu tego sporu.
                                        
                                    Art. 345.
 § 1. Sąd zarządza podanie do publicznej wiadomości informacji o ustanowieniu
     funduszu i otwarciu postępowania działowego oraz wzywa zainteresowanych,
     aby zgłosili swe roszczenia w terminie 6 miesięcy od opublikowania
     wezwania. W wezwaniu należy zamieścić pouczenie o skutkach niezgłoszenia
     roszczenia w terminie.
 § 2. Ogłoszenie powinno być opublikowane w piśmie ukazującym się w siedzibie
     sądu i w dzienniku o zasięgu ogólnopolskim. Może ono być podane do
     wiadomości także w inny sposób, dostosowany do zdarzenia, które stanowi
     podstawę roszczeń.
 § 3. W przypadku gdy zainteresowanymi w uczestnictwie w postępowaniu działowym
     mogą być, w znacznej mierze, osoby mające miejsce zamieszkania lub
     siedzibę w innych państwach, sąd doręcza tekst ogłoszenia
     przedstawicielstwom dyplomatycznym lub konsularnym tych państw w
     Rzeczypospolitej Polskiej, z prośbą o podanie tego ogłoszenia do
     publicznej wiadomości w tych państwach. Koszty tego ogłoszenia ponosi
     wnioskodawca.
 § 4. Sąd może odstąpić od ogłoszenia, jeżeli jest oczywiste, że wszyscy
     wierzyciele zgłosili już swe roszczenia.
 § 5. Roszczenia niezgłoszone w terminie nie będą uwzględnione w liście
     wierzytelności i planie podziału. Sąd na wniosek zgłaszającego po
     terminie, jednak nie później niż do zatwierdzenia planu podziału, może z
     usprawiedliwionych przyczyn przywrócić termin do zgłoszenia; przepisy art.
     168-172 Kodeksu postępowania cywilnego stosuje się odpowiednio.
 § 6. Zgłoszenie roszczenia przerywa bieg przedawnienia. W razie skierowania
     przez sąd zainteresowanego uczestnika na drogę procesu cywilnego, termin
     przedawnienia dla tego roszczenia biegnie na nowo od dnia uprawomocnienia
     się orzeczenia w tej sprawie.
 § 7. Wierzyciel zgłaszający swe roszczenie po ustanowieniu funduszu może żądać
     zmiany prawomocnego postanowienia o ustanowieniu funduszu, jeżeli jest to
     niezbędne do ochrony jego praw. Postanowienie w przedmiocie zmiany sąd
     wydaje po przeprowadzeniu rozprawy; na postanowienie przysługuje apelacja.
                                        
                                    Art. 346.
 § 1. Po upływie terminu do zgłoszeń, jeżeli był on wyznaczony, biegły komisarz
sporządza projekt listy wierzytelności i planu podziału funduszu.
     Po wstępnym sprawdzeniu sąd zarządza ich doręczenie uczestnikom i wzywa
     ich do zgłoszenia, w ciągu miesiąca, uwag i zarzutów na piśmie. W planie
     podziału uwzględnia się również sumy roszczeń spornych, co do których nie
     zapadło jeszcze prawomocne rozstrzygnięcie.
 § 2. Jeżeli uwag lub zarzutów nie zgłoszono, sąd zatwierdza listę
     wierzytelności i plan podziału na posiedzeniu niejawnym. Dla rozpoznania
     zgłoszonych uwag lub zarzutów sąd wyznacza rozprawę. W razie potrzeby sąd
     może polecić biegłemu - komisarzowi wprowadzenie zmian do listy
     wierzytelności i planu podziału. Zatwierdzenie zmienionej listy
     wierzytelności i planu podziału następuje po przeprowadzeniu rozprawy.
 § 3. Jeżeli ujawni się spór o zasadność lub wysokość roszczenia włączonego do
     listy wierzytelności i planu podziału, sąd stosuje odpowiednio art. 344 §
     5.
 § 4. Na postanowienie zatwierdzające listę wierzytelności i plan podziału
     przysługuje apelacja. Apelację złożyć może również wierzyciel nie
     uczestniczący dotąd w postępowaniu, jeżeli zgłosi równocześnie swe
     roszczenie, a istnieją podstawy do przywrócenia mu terminu do zgłoszenia
     roszczenia.
                                        
                                    Art. 347
 § 1. Zatwierdzony prawomocnym postanowieniem plan podziału funduszu ma moc
     tytułu egzekucyjnego i stanowi podstawę do dokonania wypłat z funduszu; w
     razie potrzeby sąd nadaje mu klauzulę wykonalności.
 § 2. Sąd może powierzyć dokonanie wypłat biegłemu - komisarzowi, który jest
     obowiązany złożyć sądowi sprawozdanie.
 § 3. Sumy wydzielone na zaspokojenie roszczeń spornych przekazuje się do
     depozytu sądowego. Jeżeli po uprawomocnieniu się planu podziału zgłoszą
     się inni wierzyciele, którzy nie uczestniczyli dotąd w postępowaniu, a po
     zaspokojeniu roszczeń objętych planem podziału fundusz nie został
     wyczerpany, sąd zarządzi sporządzenie dodatkowej listy wierzytelności i
     dodatkowego planu podziału; przepis art. 346 stosuje się odpowiednio.
 § 4. Po zakończeniu postępowania działowego sąd umarza postępowanie. W
     postanowieniu o umorzeniu postępowania sąd orzeka także o zwrocie
     wnioskodawcy niewykorzystanej części funduszu; na postanowienie
     przysługuje zażalenie.
                                        
                                    Art. 348.
 § 1. Sąd przyznaje biegłemu - komisarzowi stosowne wynagrodzenie.
 § 2. W toku postępowania sąd może zarządzić wpłacenie przez wnioskodawcę
     zaliczki na poczet wynagrodzenia i wydatków biegłego - komisarza.
                                        
                                    Art. 349.
Wznowienie postępowania, przewidziane w art. 524 § 2 Kodeksu postępowania
cywilnego, jest dopuszczalne tylko pod warunkiem wykazania, że zainteresowany
bez swej winy nie mógł uczestniczyć w postępowaniu.
                                        
                                    Art. 350.
Koszty postępowania o ustanowienie i o podział funduszu ponosi wnioskodawca. Na
pokrycie tych kosztów wnioskodawca wpłaca ustaloną przez sąd zaliczkę,
niezależnie od ustanawianego funduszu.
                                        
                                    Dział II
   Postępowanie w sprawach roszczeń i ograniczenia odpowiedzialności z tytułu
               szkód spowodowanych zanieczyszczeniem przez statki
                                        
                                    Art. 351.
W sprawach o roszczenia odszkodowawcze dochodzone na podstawie przepisów tytułu
VII działu III wyłącznie właściwy jest Sąd Okręgowy w Gdańsku.
                                        
                                    Art. 352.
 § 1. W odniesieniu do roszczeń dochodzonych na podstawie przepisów tytułu VII
     działu III rozdziału 2 właściciel statku lub osoba dająca zabezpieczenie
     finansowe jego odpowiedzialności może skorzystać z ograniczenia
     odpowiedzialności, jeżeli w postępowaniu sądowym zostanie ustanowiony
     fundusz ograniczenia odpowiedzialności, zgodnie z art. V Konwencji o
     odpowiedzialności cywilnej.
 § 2. Właściciel statku lub osoba dająca zabezpieczenie finansowe ponosi koszty
     procesu związanego z dochodzeniem roszczenia podlegającego ograniczeniu i
     odpowiada za odsetki od tego roszczenia ponad granicę odpowiedzialności
     określoną zgodnie z Konwencją o odpowiedzialności cywilnej; jednakże
     jeżeli fundusz ograniczenia odpowiedzialności zostanie utworzony przez
     złożenie do dyspozycji sądu odpowiedniej sumy pieniężnej, to składający
     nie odpowiada za odsetki powstałe po złożeniu tej sumy.
 § 3. Do postępowania w sprawach o ustanowienie funduszu ograniczenia
     odpowiedzialności na podstawie Konwencji o odpowiedzialności cywilnej i o
     podział tego funduszu stosuje się odpowiednio przepisy działu I
     niniejszego tytułu.
                                        
                                    Art. 353.
Na wniosek osoby tworzącej fundusz lub każdego z wierzycieli sąd wezwie do
udziału w postępowaniu Międzynarodowy Fundusz.
                                        
                                    Art. 354.
 § 1. Orzeczenia wydane na podstawie Konwencji o odpowiedzialności cywilnej są
     wykonalne w Rzeczypospolitej Polskiej (art. X Konwencji o
     odpowiedzialności cywilnej), przy zastosowaniu odpowiednich przepisów
     Kodeksu postępowania cywilnego.
 § 2. Do wniosku o nadanie klauzuli wykonalności należy dołączyć:
   1) oryginał orzeczenia lub urzędowo poświadczony odpis orzeczenia, a także
     poświadczone w ten sam sposób tłumaczenie na język polski,
   2) oświadczenie właściwych organów państwa siedziby sądu, który wydał
     orzeczenie, że zostało ono wydane na podstawie Konwencji o
     odpowiedzialności cywilnej oraz że jest ono wykonalne w tym państwie.
 § 3. Przepisy § 1 i 2 stosuje się odpowiednio do orzeczeń wydanych na podstawie
     Międzynarodowej konwencji o utworzeniu Międzynarodowego Funduszu
     Odszkodowań za Szkody Spowodowane Zanieczyszczeniem Olejami.
                                        
                                     TYTUŁ X
                               Przepisy kolizyjne
                                        
                                    Art. 355.
§ 1. Prawa rzeczowe na statku podlegają prawu państwa jego bandery.
§ 2. Prawa rzeczowe na statku wpisane w stałym rejestrze statku podlegają prawu
   państwa tego rejestru.
§ 3. Prawa rzeczowe na statku w budowie podlegają prawu państwa, w którym statek
   jest budowany.
§ 4. Do przywilejów na statku stosuje się prawo państwa, w którym dochodzone
   jest przed sądem roszczenie o zaspokojenie wierzytelności zabezpieczonej
   przywilejem.
                                        
                                    Art. 356.
Do stosunków prawnych wynikających ze zdarzeń, które nastąpiły na statku
znajdującym się poza terytorium państwa nadbrzeżnego, stosuje się prawo bandery.
                                        
                                    Art. 357.
 § 1. Do zobowiązań z awarii wspólnej stosuje się prawo obowiązujące w miejscu,
     w którym po awarii wspólnej zakończono podróż.
 § 2. Jeżeli wszystkie strony zainteresowane w awarii wspólnej są przynależności
     polskiej, stosuje się prawo polskie.
                                        
                                    Art. 358.
 § 1. Do roszczeń o wynagrodzenie szkody wynikłej ze zderzenia statków na
     morskich wodach wewnętrznych lub morzu terytorialnym stosuje się prawo
     państwa nadbrzeżnego; jeżeli zderzenie nastąpiło na pełnym morzu, stosuje
     się prawo sądu państwa, który spór rozpoznaje. W razie jednak zderzenia
     statków podnoszących tę samą banderę stosuje się prawo tej bandery bez
     względu na to, na jakich wodach zderzenie nastąpiło.
 § 2. Do roszczeń o wynagrodzenie za ratownictwo udzielone na wodach
     wewnętrznych lub morzu terytorialnym stosuje się prawo państwa
     nadbrzeżnego. Do roszczeń o wynagrodzenie za ratownictwo udzielone na
     pełnym morzu stosuje się prawo sądu, który spór rozpoznaje. Jeżeli jednak
     zarówno statek ratowany, jak i statek ratujący podnoszą tę samą banderę,
     stosuje się prawo tej bandery bez względu na to, na jakich wodach
     ratownictwo nastąpiło.
 § 3. Do podziału wynagrodzenia pomiędzy armatora oraz kapitana i innych
     członków załogi stosuje się prawo bandery statku ratującego.
                                        
                                    Art. 359.
 § 1. Strony mogą w umowie określić prawo właściwe dla ich stosunku prawnego
     związanego z żeglugą morską.
 § 2. Jeżeli stosunek prawny według ustawy lub umowy podlega obcemu prawu,
     należy je w Rzeczypospolitej Polskiej stosować, chyba że jego stosowanie
     miałoby skutki sprzeczne z podstawowymi zasadami porządku prawnego
     Rzeczypospolitej Polskiej.
                                        
                                    Art. 360.
Ustawa wchodzi w życie w terminie i na zasadach określonych ustawą Przepisy
wprowadzające ustawę Kodeks morski.
                                        
