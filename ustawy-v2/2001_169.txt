



Dz.U. z 2001 r. Nr 16, poz. 169                                         
                                        
                                        
                                        
                                     USTAWA
                             z dnia 3 lutego 2001 r.
                                        
               o zmianie ustawy o zawodach pielęgniarki i położnej
                                        
                                        
                                     Art. 1.
W ustawie z dnia 5 lipca 1996 r. o zawodach pielęgniarki i położnej (Dz.U. Nr
91, poz. 410, z 1998 r. Nr 106, poz. 668 i Nr 162, poz. 1115 oraz z 2000 r. Nr
12, poz. 136, Nr 94, poz. 1037 i Nr 120, poz. 1268) wprowadza się następujące
zmiany:
1) w art. 7:
   a) ust. 2 otrzymuje brzmienie:
     "2. Szkołą pielęgniarską w rozumieniu ustawy jest, prowadząca kształcenie
       w zawodzie pielęgniarki:
         1) szkoła pomaturalna,
         2) wyższa szkoła zawodowa,
         3) szkoła wyższa, prowadząca kształcenie w formie:
           a) studiów magisterskich lub
           b) studiów wyższych zawodowych.",
   b) po ust. 2 dodaje się ust. 3 w brzmieniu:
     "3. Szkołą położnych w rozumieniu ustawy jest, prowadząca kształcenie w
       zawodzie położnej:
         1) szkoła pomaturalna,
         2) wyższa szkoła zawodowa,
         3) szkoła wyższa, prowadząca kształcenie w formie:
           a) studiów magisterskich lub
           b) studiów wyższych zawodowych.";
2) art. 8 otrzymuje brzmienie:
      "Art. 8. 1. Absolwent szkoły pielęgniarskiej, o której mowa w art. 7 ust.
             2:
           1) w pkt 1 - uzyskuje tytuł zawodowy pielęgniarki,
           2) w pkt 2 i 3 lit. b - uzyskuje tytuł zawodowy licencjata
             pielęgniarstwa,
           3) w pkt 3 lit. a - uzyskuje tytuł zawodowy magistra pielęgniarstwa.
         2. Absolwent szkoły położnych, o której mowa w art. 7 ust. 3:
           1) w pkt 1- uzyskuje tytuł zawodowy położnej,
           2) w pkt 2 i 3 lit. b - uzyskuje tytuł zawodowy licencjata
             położnictwa,
           3) w pkt 3 lit. a - uzyskuje tytuł zawodowy magistra położnictwa.
         3. Pielęgniarka, położna będąca obywatelem państwa członkowskiego Unii
           Europejskiej ma prawo używania na terytorium Rzeczypospolitej
           Polskiej odpowiedniego tytułu zawodowego wymienionego w ust. 1 i 2,
           jeżeli posiada dyplom, świadectwo lub inny dokument nadany przez
           państwo członkowskie, potwierdzający kwalifikacje uprawniające do
           wykonywania zawodu pielęgniarki, położnej.";
3) po art. 8 dodaje się art. 8a-8c w brzmieniu:
    "Art. 8a.  1.  Tworzy się Krajową Radę Akredytacyjną Szkolnictwa Medycznego,
            działającą  przy ministrze właściwym do spraw zdrowia,  zwaną  dalej
            "Krajową Radą".
           2. W skład Krajowej Rady wchodzi do 12 członków, których powołuje i
            odwołuje minister właściwy do spraw zdrowia spośród kandydatów
            zgłoszonych w połowie przez szkoły wymienione w art. 7 ust. 2 i 3
            oraz w połowie przez samorząd pielęgniarek i położnych,
            stowarzyszenia i organizacje zawodowe pielęgniarek i położnych.
            Członkowie Krajowej Rady wybierają spośród siebie przewodniczącego
            Krajowej Rady.
           3. Kadencja Krajowej Rady trwa 4 lata.
           4. Krajowa Rada działa na posiedzeniach, którym przewodniczy
            przewodniczący Krajowej Rady albo inna upoważniona przez niego
            osoba.
           5. W posiedzeniach Krajowej Rady uczestniczą, z głosem doradczym,
            przedstawiciel ministra właściwego do spraw zdrowia i
            przedstawiciel ministra właściwego do spraw szkolnictwa wyższego.
           6. Do zadań Krajowej Rady należy:
             1)  ocena,  czy szkoła wyższa ubiegająca się o akredytację  spełnia
               standardy   kształcenia,  w  tym  wymogi   programowe   określone
               odrębnymi przepisami,
             2)  bieżąca ocena spełniania przez szkoły standardów kształcenia, w
               szczególności   poprzez  wizytację  szkół   i   analizę   wyników
               nauczania,
             3)   występowanie  do  ministra  właściwego  do  spraw  zdrowia   z
               wnioskami  o  wydanie akredytacji lub jej cofnięcie  w  przypadku
               niespełniania standardów kształcenia.
           7. Przedmiotem wizytacji szkół, o której mowa w ust. 6 pkt 2, jest
            badanie przebiegu i warunków realizacji procesu nauczania.
           8. Wizytacja przeprowadzana jest na podstawie imiennego upoważnienia
            wydanego przez przewodniczącego Krajowej Rady.
           9. Upoważnienie, o którym mowa w ust. 8, powinno zawierać:
             1) imię i nazwisko osoby uprawnionej do przeprowadzenia wizytacji,
             2) nazwę szkoły objętej wizytacją,
             3) cel wizytacji,
             4) termin przeprowadzenia wizytacji.
          10. W trakcie trwania wizytacji szkoła jest obowiązana udostępniać
            wszelkie dokumenty i udzielać wyjaśnień w sprawach objętych celem
            wizytacji.
          11. Członkom Krajowej Rady przysługuje wynagrodzenie w formie
            ryczałtu. Miesięczna wysokość ryczałtu nie może być wyższa niż 100%
            przeciętnego miesięcznego wynagrodzenia w sektorze przedsiębiorstw
            bez wypłaty nagród z zysku za ubiegły rok, ogłaszanego, w drodze
            obwieszczenia, przez Prezesa Głównego Urzędu Statystycznego w
            Dzienniku Urzędowym Rzeczypospolitej Polskiej "Monitor Polski".
         12. Prace Krajowej Rady są finansowane z części budżetu państwa,
           której dysponentem jest minister właściwy do spraw zdrowia.
     Art. 8b. Minister właściwy do spraw zdrowia określi, w drodze
           rozporządzenia:
           1) szczegółowy tryb i zakres działania Krajowej Rady, uwzględniając
             sposób przeprowadzania oceny niezbędnej do uzyskania i utrzymania
             akredytacji,
           2) tryb wyłaniania członków Krajowej Rady, w tym w szczególności
             dane, jakie powinno zawierać ogłoszenie o naborze kandydatów, dane
             objęte wnioskiem o zgłoszeniu kandydata, a także termin
             rozpatrzenia wniosku,
           3) wysokość i sposób wynagradzania członków Krajowej Rady,
             uwzględniając zakres realizowanych zadań i udział w pracach
             Krajowej Rady,
           4) tryb uzyskiwania akredytacji, uwzględniając w szczególności dane,
             jakie powinien zawierać wniosek o jej przeprowadzenie.
    Art. 8c. 1. Szkoła pielęgniarska i szkoła położnych, z wyłączeniem szkół
            określonych w art. 7 ust. 2 pkt 1 i ust. 3 pkt 1, obowiązane są
            uzyskać akredytację potwierdzającą spełnianie standardów
            kształcenia.
           2. Akredytację uzyskuje się po dokonaniu oceny spełniania przez
            szkołę standardów kształcenia, o których mowa w art. 8a ust. 6 pkt
            1.
           3. Standardy kształcenia określa, w drodze rozporządzenia, minister
            właściwy do spraw zdrowia, po zasięgnięciu opinii Krajowej Rady,
            uwzględniając w szczególności wymagania dotyczące:
             1) sposobu realizacji programu kształcenia,
             2) kadry prowadzącej kształcenie,
             3) bazy dydaktycznej, w tym szkolenia praktycznego,
             4) posiadania wewnętrznego systemu oceny jakości kształcenia.
           4. Akredytację uzyskuje się na okres od 3 do 5 lat.
           5. Uzyskanie, odmowa lub cofnięcie akredytacji następuje w drodze
            decyzji administracyjnej.
           6. Cofnięcie akredytacji powoduje wstrzymanie rekrutacji do czasu
            ponownego uzyskania akredytacji.
           7. Do czasu ponownego uzyskania akredytacji sposób i tryb
            przeprowadzenia egzaminu dyplomowego ustala minister właściwy do
            spraw szkolnictwa wyższego, w drodze decyzji administracyjnej.
           8. Uzyskanie akredytacji potwierdza certyfikat wydawany przez
            ministra właściwego do spraw zdrowia, na wniosek Krajowej Rady.
           9. Uzyskanie akredytacji i wydanie certyfikatu podlega opłacie
            ponoszonej przez ubiegającego się o uzyskanie akredytacji i wydanie
            certyfikatu; opłata stanowi dochód budżetu państwa.
         10. Minister właściwy do spraw zdrowia określi, w drodze
           rozporządzenia, wysokość opłat za uzyskanie akredytacji oraz wydanie
           certyfikatu, uwzględniając koszty ponoszone przez Krajową Radę.";
4) w art. 9:
   a) ust. 1 otrzymuje brzmienie:
     "1. Pielęgniarka po ukończeniu szkoły, o której mowa w art. 7 ust. 2 pkt
       1, oraz położna po ukończeniu szkoły, o której mowa w art. 7 ust. 3 pkt
       1, w celu uzyskania prawa wykonywania zawodu są obowiązane do odbycia 12miesięcznego
stażu podyplomowego w zakładzie opieki zdrowotnej.",
   b) po ust. 2a dodaje się ust. 2b w brzmieniu:
      "2b. Staż podyplomowy odbywany przez cudzoziemców nie jest finansowany ze
         środków publicznych; zasady finansowania stażu reguluje umowa zawarta
         między odbywającym staż a zakładem opieki zdrowotnej organizującym
         staż.";
 5) po art. 10 dodaje się art. 10a w brzmieniu:
    "Art. 10a. 1. Pielęgniarka, położna będąca obywatelem państwa
             członkowskiego Unii Europejskiej ma prawo używania tytułu albo
             stopnia naukowego, do którego jest uprawniona, o ile ten tytuł lub
             stopień albo jego skrót nie jest tożsamy z tytułem zawodowym
             używanym na terytorium Rzeczypospolitej Polskiej, do którego
             pielęgniarka, położna nie jest uprawniona.
         2. Jeżeli tytuł albo stopień naukowy, do którego pielęgniarka, położna
           będąca obywatelem państwa członkowskiego Unii Europejskiej jest
           uprawniona, jest tożsamy z tytułem zawodowym używanym na terytorium
           Rzeczypospolitej Polskiej, do którego nie jest uprawniona,
           pielęgniarka, położna posługuje się tytułem albo stopniem naukowym
           określonym przez ministra właściwego do spraw szkolnictwa wyższego,
           zgodnie z ust. 3.
         3. Minister właściwy do spraw szkolnictwa wyższego, w porozumieniu z
           ministrem właściwym do spraw oświaty i wychowania oraz ministrem
           właściwym do spraw zdrowia, określi, w drodze rozporządzenia, nazwy
           tytułów i stopni naukowych, jakich używać może na terytorium
           Rzeczypospolitej Polskiej pielęgniarka, położna będąca obywatelem
           państwa członkowskiego Unii Europejskiej, jeżeli tytuł lub stopień
           naukowy przez nią posiadany jest tożsamy z tytułem zawodowym
           używanym na terytorium Rzeczypospolitej Polskiej, do którego
           pielęgniarka, położna nie jest uprawniona, uwzględniając w
           szczególności nazwy tytułów lub stopni naukowych.";
6) w art. 11 po ust. 3 dodaje się ust. 4-8 w brzmieniu:
     "4. Pielęgniarce, położnej będącej obywatelem państwa członkowskiego Unii
       Europejskiej przysługuje prawo wykonywania zawodu pielęgniarki lub
       zawodu położnej, jeżeli:
         1) posiada dyplom, świadectwo lub inny dokument potwierdzający
           posiadanie kwalifikacji do wykonywania czynności pielęgniarki
           odpowiedzialnej za opiekę ogólną lub czynności położnej,
         2) posiada pełną zdolność do czynności prawnych,
         3) posiada stan zdrowia pozwalający na wykonywanie zawodu,
           potwierdzony zaświadczeniem wydanym przez upoważnione władze państwa
           członkowskiego, którego obywatelem jest pielęgniarka, położna,
         4) przedstawi zaświadczenie odpowiedniego organu państwa, którego jest
           obywatelem, że nie została pozbawiona prawa wykonywania zawodu lub
           prawo to nie zostało zawieszone i nie toczy się przeciwko niej
           postępowanie w sprawie pozbawienia lub zawieszenia prawa wykonywania
           zawodu,
         5) włada językiem polskim w mowie i piśmie w zakresie koniecznym do
           wykonywania zawodu pielęgniarki, położnej.
     5. Minister właściwy do spraw zdrowia ogłasza, w drodze obwieszczenia, w
       Dzienniku Urzędowym Rzeczypospolitej Polskiej "Monitor Polski" wykaz
       dyplomów, świadectw i innych dokumentów potwierdzających posiadanie
       kwalifikacji do wykonywania zawodu pielęgniarki, położnej przez
       obywateli państw członkowskich Unii Europejskiej.
     6. Pielęgniarka, położna, o której mowa w ust. 4, wykonująca zawód
       pielęgniarki, położnej, legitymująca się dyplomem, świadectwem lub innym
       dowodem wydanym przez władze państwa członkowskiego Unii Europejskiej
       przed 1977 r. w odniesieniu do pielęgniarki i przed 1980 r.  w
       odniesieniu do położnej, niewymienionym w obwieszczeniu wydanym na
       podstawie ust. 5, obowiązana jest przedstawić dodatkowo zaświadczenie o
       przebiegu pracy zawodowej w okresie 3 lat, wybranym z ostatnich 5 lat.
     7. Pielęgniarka, położna, o której mowa w ust. 4, zamierzająca tymczasowo
       wykonywać zawód pielęgniarki, położnej, obowiązana jest powiadomić o tym
       okręgową radę pielęgniarek i położnych właściwą ze względu na miejsce
       udzielanych świadczeń oraz przedstawić dokument potwierdzający prawo
       wykonywania zawodu w państwie członkowskim Unii Europejskiej i wskazać
       miejsce wykonywania świadczeń, z zastrzeżeniem art. 14.
     8. Szczegółowy zakres znajomości języka polskiego w mowie i piśmie
       konieczny do wykonywania zawodu pielęgniarki, położnej określi, w drodze
       rozporządzenia, minister właściwy do spraw zdrowia, uwzględniając zakres
       uprawnień zawodowych określonych w art. 4 i 5 ustawy.";
7) w art. 12 po ust. 2 dodaje się ust. 2a w brzmieniu:
    "2a. Stwierdzenie prawa wykonywania zawodu w odniesieniu do pielęgniarki,
       położnej będącej obywatelem państwa członkowskiego Unii Europejskiej
       przez okręgową radę pielęgniarek i położnych powinno być dokonane
       niezwłocznie, nie później niż w ciągu 3 miesięcy od dnia złożenia
       wszystkich wymaganych dokumentów określonych ustawą.";
8) w art. 13:
   a) ust. 1 otrzymuje brzmienie:
     "1. Okręgowa rada pielęgniarek i położnych, o której mowa w art. 12 ust.
       1, może przyznać, z zastrzeżeniem art. 11 ust. 4, prawo wykonywania
       zawodu pielęgniarki lub zawodu położnej na stałe albo na czas określony
       cudzoziemcowi, który:
         1) posiada zezwolenie na pobyt stały w Rzeczypospolitej Polskiej,
         2) włada językiem polskim w mowie i piśmie w zakresie koniecznym do
           wykonywania zawodu pielęgniarki, położnej,
         3) przedstawił zaświadczenie o wykonywaniu zawodu pielęgniarki,
           położnej na podstawie przepisów obowiązujących w państwie, w którym
           dotychczas wykonywał zawód,
         4) przedstawi zaświadczenie odpowiedniego organu państwa, którego jest
           obywatelem, że nie został pozbawiony prawa wykonywania zawodu lub
           prawo to nie zostało zawieszone i nie toczy się przeciwko niemu
           postępowanie w sprawie pozbawienia lub zawieszenia prawa wykonywania
           zawodu,
         5) spełnia warunki, o których mowa w art. 11 ust. 2 pkt 2, 4 i 5,
         6) odbył 12-miesięczny staż podyplomowy w zakładzie opieki
           zdrowotnej.",
   b) ust. 3 otrzymuje brzmienie:
     "3. Okręgowa rada pielęgniarek i położnych może przyznać cudzoziemcowi
       niebędącemu obywatelem państwa członkowskiego Unii Europejskiej, który
       spełnia warunki określone w art. 11 ust. 2 pkt 2, 4 i 5, ograniczone
       prawo wykonywania zawodu na czas odbycia stażu podyplomowego lub
       kształcenia podyplomowego.";
9) w art. 25 :
   a) ust. 2 otrzymuje brzmienie:
     "2. Zezwolenie na wykonywanie indywidualnej praktyki wydaje się, jeżeli
       pielęgniarka, położna posiada prawo wykonywania zawodu.",
   b) w ust. 3 pkt 1 otrzymuje brzmienie:
     "1) posiada prawo wykonywania zawodu,".
                                        
                                     Art. 2.
Od roku szkolnego 2003/2004 nie przeprowadza się rekrutacji kandydatów do szkół,
o których mowa w art. 7 ust. 2 pkt 1 i ust. 3 pkt 1ustawy, o której mowa w art.
1.
                                        
                                     Art. 3.
Jednolity tekst ustawy z dnia 5 lipca 1996 r. o zawodach pielęgniarki i położnej
zostanie ogłoszony do dnia 30 czerwca 2001 r.
                                        
                                     Art. 4.
Ustawa wchodzi w życie po upływie 14 dni od dnia ogłoszenia, z wyjątkiem art. 1
pkt 3 w zakresie dotyczącym art. 8c, który wchodzi w życie z dniem 1 stycznia
2002 r., oraz art. 1 pkt 2 w zakresie dotyczącym art. 8 ust. 3 i art. 1 pkt 5-7
i pkt 9, które wchodzą w życie z dniem uzyskania przez Rzeczpospolitą Polską
członkostwa w Unii Europejskiej.
                                        
