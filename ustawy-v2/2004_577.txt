



Dz.U. z 2004 r. Nr 62, poz. 577
                                        
                                        
                  
                                        
                                        
                                   U S T A W A
                             z dnia 5 marca 2004 r.
                                        
     o zmianie ustawy o przeciwdziałaniu wprowadzaniu do obrotu finansowego
   wartości majątkowych pochodzących z nielegalnych lub nieujawnionych źródeł
                                      oraz
                   o przeciwdziałaniu finansowaniu terroryzmu
                        oraz o zmianie niektórych ustaw[1]
                                        
                                     Art. 1.
W ustawie z dnia 16 listopada 2000 r. o przeciwdziałaniu wprowadzaniu do obrotu
finansowego wartości majątkowych pochodzących z nielegalnych lub nieujawnionych
źródeł oraz o przeciwdziałaniu finansowaniu terroryzmu (Dz.U. z 2003 r. Nr 153,
poz. 1505) wprowadza się następujące zmiany:
1) w art. 2:
   a) pkt 1 otrzymuje brzmienie:
     "1) instytucji obowiązanej - rozumie się przez to banki, Narodowy Bank
       Polski - w zakresie, w jakim prowadzi rachunki bankowe dla osób
       prawnych, sprzedaż numizmatów, skup złota i wymianę zniszczonych środków
       płatniczych na podstawie przepisów ustawy z dnia 29 sierpnia 1997 r. o
       Narodowym Banku Polskim (Dz.U. Nr 140, poz. 938 z późn. zm.)[2], oddziały
       banków zagranicznych, instytucje pieniądza elektronicznego, oddziały
       zagranicznych instytucji pieniądza elektronicznego oraz agentów
       rozliczeniowych, prowadzących działalność na podstawie ustawy z dnia 12
       września 2002 r. o elektronicznych instrumentach płatniczych (Dz.U. Nr
       169, poz. 1385), domy maklerskie, banki prowadzące działalność maklerską
       i inne podmioty niebędące bankiem prowadzące działalność maklerską na
       podstawie ustawy z dnia 21 sierpnia 1997 r. - Prawo o publicznym obrocie
       papierami wartościowymi (Dz.U. z 2002 r. Nr 49, poz. 447 z późn. zm.)[3],
       Krajowy Depozyt Papierów Wartościowych S.A. w zakresie - w jakim
       prowadzi rachunki papierów wartościowych, podmioty prowadzące
       działalność w zakresie gier losowych, zakładów wzajemnych i gier na
       automatach oraz gier na automatach o niskich wygranych, zakłady
       ubezpieczeń, główne oddziały zagranicznych zakładów ubezpieczeń,
       fundusze inwestycyjne, towarzystwa funduszy inwestycyjnych, spółdzielcze
       kasy oszczędnościowo-kredytowe, państwowe przedsiębiorstwo użyteczności
       publicznej Poczta Polska, notariuszy w zakresie czynności notarialnych
       dotyczących obrotu wartościami majątkowymi, adwokatów wykonujących
       zawód, radców prawnych wykonujących zawód poza stosunkiem pracy,
       prawników zagranicznych świadczących pomoc prawną poza stosunkiem pracy,
       biegłych rewidentów wykonujących zawód, doradców podatkowych
       wykonujących zawód, podmioty prowadzące działalność kantorową,
       przedsiębiorców prowadzących: domy aukcyjne, antykwariaty, działalność
     leasingową lub factoringową, działalność w zakresie: obrotu metalami lub
       kamieniami szlachetnymi i półszlachetnymi, sprzedaży komisowej,
       udzielania pożyczek pod zastaw (lombardy) lub pośrednictwa w obrocie
       nieruchomościami oraz fundacje;",
   b) pkt 2 otrzymuje brzmienie:
     "2) transakcji - rozumie się przez to wpłaty i wypłaty w formie gotówkowej
       lub bezgotówkowej, w tym także przelewy pomiędzy różnymi rachunkami
       należącymi do tego samego posiadacza rachunku, z wyłączeniem przelewów
       na rachunki lokat terminowych, a także przelewy przychodzące z
       zagranicy, wymianę walut, przeniesienie własności lub posiadania
       wartości majątkowych, w tym oddanie w komis lub pod zastaw takich
       wartości oraz przeniesienie wartości majątkowych pomiędzy rachunkami
       należącymi do tego samego klienta, zamianę wierzytelności na akcje lub
       udziały - zarówno gdy czynności te są dokonywane we własnym jak i cudzym
       imieniu, na własny jak i cudzy rachunek,",
   c) pkt 3 otrzymuje brzmienie:
     "3) wartościach majątkowych - rozumie się przez to środki płatnicze,
       papiery wartościowe lub wartości dewizowe, prawa majątkowe, rzeczy
       ruchome oraz nieruchomości;",
   d) pkt 4 otrzymuje brzmienie:
     "4) rachunku - rozumie się przez to rachunek bankowy, rachunek w
       spółdzielczej kasie oszczędnościowo-kredytowej, rachunek papierów
       wartościowych i rachunek pieniężny, służący do jego obsługi, rejestr
       uczestników funduszu, o którym mowa w ustawie z dnia 27 sierpnia 1997 r.
       o funduszach inwestycyjnych (Dz.U. z 2002 r. Nr 49, poz. 448 i Nr 141,
       poz. 1178),",
   e) pkt 8 otrzymuje brzmienie:
     "8) jednostkach współpracujących - rozumie się przez to organy
       administracji rządowej i samorządu terytorialnego oraz inne państwowe
       jednostki organizacyjne, a także Narodowy Bank Polski, Komisję Nadzoru
       Bankowego i Najwyższą Izbę Kontroli;",
   f) dodaje się pkt 9 w brzmieniu:
     "9) wprowadzaniu do obrotu finansowego wartości majątkowych pochodzących z
       nielegalnych lub nieujawnionych źródeł - rozumie się przez to zamierzone
       postępowanie polegające na:
         a) zamianie lub przekazaniu wartości majątkowych pochodzących z
           działalności o charakterze przestępczym lub z udziału w takiej
           działalności, w celu ukrycia lub zatajenia bezprawnego pochodzenia
           tych wartości majątkowych albo udzieleniu pomocy osobie, która
           bierze udział w takiej działalności w celu uniknięcia przez nią
           prawnych konsekwencji tych działań,
         b) ukryciu lub zatajeniu prawdziwego charakteru, źródła, miejsca
           przechowywania, faktu przemieszczania lub praw związanych z
           wartościami majątkowymi pochodzącymi z działalności o charakterze
           przestępczym lub udziału w takiej działalności,
         c) nabyciu, objęciu w posiadanie albo używanie wartości majątkowych,
           pochodzących z działalności o charakterze przestępczym lub udziału w
           takiej działalności,
         d) współdziałaniu, usiłowaniu popełnienia, pomocnictwie lub podżeganiu
           w przypadkach zachowań określonych w lit. a-c
          - również jeżeli działania, w ramach których uzyskano wartości
           majątkowe będące przedmiotem wprowadzania do obrotu finansowego
           wartości pochodzących z nielegalnych lub nieujawnionych źródeł, były
           prowadzone na terytorium innego państwa.";
2) tytuł rozdziału 2 otrzymuje brzmienie:
   "Organy właściwe w sprawach zapobiegania wprowadzaniu do obrotu finansowego
   wartości majątkowych pochodzących z nielegalnych lub nieujawnionych źródeł
                 oraz przeciwdziałania finansowaniu terroryzmu";
3) w art. 4 pkt 1 otrzymuje brzmienie:
     "1) badanie przebiegu transakcji, co do których Generalny Inspektor
       powziął uzasadnione podejrzenia;";
4) po art. 4 dodaje się art. 4a i 4b w brzmieniu:
    "Art. 4a. Generalny Inspektor przedstawia Prezesowi Rady Ministrów roczne
           sprawozdanie ze swojej działalności w ciągu 3 miesięcy od
           zakończenia roku, za który składane jest sprawozdanie.
    Art. 4b. 1. Generalny Inspektor podlega wyłączeniu od wykonywania zadań, o
           których mowa w art. 18, 18a i 20a oraz art. 21 ust. 1, jeżeli
           istnieje okoliczność tego rodzaju, że mogłaby wywołać wątpliwość co
           do jego bezstronności.
          2. Wyłączenie następuje na wniosek Generalnego Inspektora złożony w
           formie pisemnej ministrowi właściwemu do spraw instytucji
           finansowych.
          3. W razie wyłączenia Generalnego Inspektora, jego zadania wykonuje
           minister właściwy do spraw instytucji finansowych.";
5) w art. 7:
   a) dotychczasową treść oznacza się jako ust. 1,
   b) dodaje się ust. 2 w brzmieniu:
     "2. W przypadku kontroli Najwyższej Izby Kontroli stosuje się art. 34.";
6) w art. 8:
   a) po ust. 1 dodaje się ust. 1a -1d w brzmieniu:
     "1a. W przypadku podmiotu prowadzącego kasyno gry w rozumieniu przepisów
         ustawy z dnia 29 lipca 1992 r. o grach losowych, zakładach wzajemnych
         i grach na automatach (Dz.U. z 2004 r. Nr 4, poz. 27) obowiązek, o
         którym mowa w ust. 1, dotyczy zakupu lub sprzedaży żetonów o wartości
         stanowiącej co najmniej równowartość 1.000 euro.
      1b. Do transakcji określonych w ust. 1a stosuje się odpowiednio przepisy
         dotyczące transakcji, o których mowa w ust. 1.
      1c. W przypadku zawartej umowy ubezpieczenia na życie nie stosuje się
         obowiązku, o którym mowa w ust. 1, jeżeli suma okresowych składek,
         które mają być opłacone w danym roku nie przekroczy równowartości
         1.000 euro, albo jednorazowa składka nie przekroczy równowartości
         2.500 euro.
     1d. Obowiązek, o którym mowa w ust. 1, nie dotyczy przypadku polis
       ubezpieczeniowych występujących w powiązaniu z ubezpieczeniem
       emerytalnym, o ile warunki ubezpieczenia nie zawierają klauzuli o
       odpłatnym zrzeczeniu się przez ubezpieczonego praw wynikających z polisy
       oraz o ile polisy te nie mogą być użyte jako zabezpieczenie kredytu lub
       pożyczki.";
   b) ust. 2 otrzymuje brzmienie:
     "2. Przy ustalaniu równowartości w euro, o której mowa w ust. 1, 1a i 1c,
       stosuje się średni kurs Narodowego Banku Polskiego dla danej waluty,
       obowiązujący w dniu dokonywania transakcji lub w dniu złożenia
       dyspozycji lub zlecenia przeprowadzenia transakcji.",
   c) ust. 5 otrzymuje brzmienie:
     "5. Obowiązek rejestracji transakcji, o których mowa w ust. 1, nie dotyczy
       przedsiębiorców prowadzących działalność w zakresie pośrednictwa w
       obrocie nieruchomościami, instytucji pieniądza elektronicznego,
       oddziałów zagranicznych instytucji pieniądza elektronicznego, agentów
       rozliczeniowych, adwokatów, radców prawnych i prawników zagranicznych
       oraz biegłych rewidentów i doradców podatkowych.";
7) w art. 9 ust. 1 otrzymuje brzmienie:
     "1. W celu wykonania obowiązku rejestracji instytucje obowiązane dokonują
       identyfikacji swoich klientów w każdym przypadku złożenia dyspozycji lub
       zlecenia do przeprowadzenia transakcji na podstawie dokumentów
       przedstawionych przy złożeniu dyspozycji lub zlecenia przeprowadzenia
       transakcji albo przy zawieraniu umowy z klientem.";
8) w art. 11 dodaje się ust. 4 i 5 w brzmieniu:
     "4. Informacje o transakcjach, o których mowa w art. 8 ust. 3, do których
       przekazywania zobowiązani są notariusze, adwokaci, radcowie prawni i
       prawnicy zagraniczni, mogą być przekazywane do Generalnego Inspektora za
       pośrednictwem właściwej miejscowo jednostki ich samorządu zawodowego, o
       ile krajowy organ tego samorządu podejmie uchwałę określającą
       szczegółowe zasady i tryb przekazywania takich informacji Generalnemu
       Inspektorowi. Krajowy organ tego samorządu przekaże Generalnemu
       Inspektorowi wykaz osób odpowiedzialnych za przekazywanie takich
       informacji.
     5. Obowiązek informowania o transakcjach objętych przepisami ustawy nie
       dotyczy przypadku, gdy adwokaci, radcowie prawni i prawnicy zagraniczni,
       biegli rewidenci oraz doradcy podatkowi reprezentują klienta na
       podstawie pełnomocnictwa procesowego w związku z toczącym się
       postępowaniem albo udzielają porady służącej temu postępowaniu.";
9) w art. 12 dodaje się ust. 3 w brzmieniu:
   "3. Przepisu ust. 1 pkt 6 nie stosuje się w przypadku transakcji zawartych
     na rynku regulowanym, o którym mowa w ustawie z dnia 21 sierpnia 1997 r. Prawo
o publicznym obrocie papierami wartościowymi.";
10) art. 15b otrzymuje brzmienie:
    "Art. 15b. W uzasadnionych przypadkach Generalny Inspektor może zwrócić się
           do organu podatkowego lub organu kontroli skarbowej o zbadanie
           legalności pochodzenia określonych wartości majątkowych. Informacja
           o wynikach przeprowadzonych działań jest przekazywana Generalnemu
           Inspektorowi niezwłocznie.";
11) w art. 16:
   a) ust. 1 otrzymuje brzmienie:
     "1. Instytucja obowiązana, która otrzymała dyspozycję lub zlecenie
       przeprowadzenia transakcji lub mająca przeprowadzić transakcję, co do
       której zachodzi uzasadnione podejrzenie, że może ona mieć związek z
       popełnieniem przestępstwa, o którym mowa w art. 299 Kodeksu karnego, ma
       obowiązek niezwłocznie zawiadomić na piśmie Generalnego Inspektora,
       przekazując wszystkie posiadane dane określone w art. 12 ust. 1 pkt 1-6
       wraz ze wskazaniem przesłanek przemawiających za wstrzymaniem transakcji
       lub blokadą rachunku, oraz wskazać przewidywany termin jej realizacji.
       Przepisu art. 11 ust. 4 nie stosuje się.",
   b) dodaje się ust. 1a w brzmieniu:
     "1a. W przypadku, gdy instytucja dokonująca zawiadomienia zgodnie z ust. 1
       nie jest instytucją mającą przeprowadzić transakcję zawiadomienie
       zawiera również wskazanie instytucji, która ma przeprowadzić
       transakcję.",
   c) ust. 2 otrzymuje brzmienie:
      2. Po otrzymaniu zawiadomienia Generalny Inspektor dokonuje niezwłocznego
        potwierdzenia jego przyjęcia w formie pisemnej.";
12) art. 18 otrzymuje brzmienie:
    "Art. 18. 1. Jeżeli z zawiadomienia, o którym mowa w art. 16 ust. 1,
            wynika, że transakcja, która ma zostać przeprowadzona, może mieć
            związek z popełnieniem przestępstwa, o którym mowa w art. 299
            Kodeksu karnego, Generalny Inspektor może w ciągu 24 godzin od
            potwierdzenia jego przyjęcia, przekazać instytucji obowiązanej
            pisemne żądanie wstrzymania tej transakcji lub blokady rachunku na
            okres nie dłuższy niż 48 godzin od momentu potwierdzenia przyjęcia
            zawiadomienia. Równocześnie Generalny Inspektor zawiadamia
            właściwego prokuratora o podejrzeniu popełnienia przestępstwa i
            przekazuje mu informacje i dokumenty dotyczące wstrzymywanej
            transakcji lub blokowanego rachunku.
          2. Żądanie wstrzymania transakcji lub blokady rachunku może być
           wydane tylko przez Generalnego Inspektora lub łącznie dwóch
           upoważnionych przez niego na piśmie pracowników jednostki, o której
           mowa w art. 3 ust. 4.
          3. Instytucja obowiązana wstrzymuje transakcję lub blokuje rachunek
           niezwłocznie po otrzymaniu pisemnego żądania, o którym mowa w ust.
           1.
          4. Wstrzymanie transakcji lub blokada rachunku przez instytucję
           obowiązaną w trybie określonym w ust. 1 i 3 nie rodzi
           odpowiedzialności dyscyplinarnej, cywilnej, karnej, ani innej
           określonej odrębnymi przepisami.
          5. Jeżeli koniec terminu dla przekazania żądania, o którym mowa w
           ust. 1, przypada w sobotę, w niedzielę lub święto, termin upływa w
           pierwszym dniu roboczym po tym dniu.";
13) po art. 18 dodaje się art. 18a w brzmieniu:
    "Art. 18a. 1. Generalny Inspektor może przekazać instytucji obowiązanej
             pisemne żądanie wstrzymania transakcji lub blokady rachunku bez
             uprzedniego otrzymania od niej zawiadomienia, o którym mowa w art.
             16 ust. 1, lub informacji, o której mowa w art. 16a ust. 2, jeżeli
             posiadane informacje wskazują na prowadzenie działań mających na
             celu wprowadzenie do obrotu finansowego wartości majątkowych
             pochodzących z nielegalnych lub nieujawnionych źródeł lub na
             związek z przestępstwem wymienionym w art. 2 pkt 7.
         2. W przypadku określonym w ust. 1 Generalny Inspektor może żądać
           wstrzymania transakcji lub blokady rachunku na okres nie dłuższy niż
           48 godzin od momentu otrzymania tego żądania przez instytucję
           obowiązaną.
         3. Przepisy art. 18, 19 i 20 stosuje się odpowiednio.";
14) w art. 20a ust. 2 otrzymuje brzmienie:
   " 2. Przepisy art. 18, 19 i 20 stosuje się odpowiednio.";
15) art. 20c otrzymuje brzmienie:
   "Art. 20c. Instytucja obowiązana, na żądanie zlecającego transakcję lub
           posiadacza rachunku, może poinformować go o wstrzymaniu transakcji
           lub o blokadzie rachunku i wskazać organ, który zażądał wstrzymania
           transakcji lub blokady rachunku, z wyjątkiem przypadku wydania przez
           prokuratora postanowienia o wstrzymaniu transakcji lub blokadzie
           rachunku, którego ogłoszenie zostało odroczone na czas oznaczony.";
16) w art. 21:
   a) ust. 1 otrzymuje brzmienie:
     "1. Kontrolę wypełniania przez instytucje obowiązane, z wyłączeniem
       Narodowego Banku Polskiego, obowiązków w zakresie przeciwdziałania
       wprowadzaniu do obrotu finansowego wartości majątkowych pochodzących z
       nielegalnych lub nieujawnionych źródeł lub przeciwdziałania finansowaniu
       terroryzmu, sprawuje Generalny Inspektor.",
   b) w ust. 3 pkt 5 otrzymuje brzmienie:
      "5) minister właściwy do spraw finansów publicznych w stosunku do
         podmiotów urządzających i prowadzących gry losowe, zakłady wzajemne,
         gry na automatach oraz gry na automatach o niskich wygranych;";
17) art. 28 otrzymuje brzmienie:
    "Art. 28. Instytucje obowiązane ustalają wewnętrzne procedury,
           zapobiegające wprowadzaniu do obrotu finansowego wartości
           majątkowych pochodzących z nielegalnych lub nieujawnionych źródeł
           lub finansowaniu terroryzmu, dotyczące w szczególności realizowania
           obowiązku identyfikacji klienta i przechowywania informacji objętych
           tą identyfikacją, zapewniają udział pracowników w programach
           szkoleniowych dotyczących identyfikacji transakcji mogących mieć
           związek z przestępstwem, o którym mowa w art. 299 Kodeksu karnego,
           oraz wyznaczają osoby odpowiedzialne za realizację obowiązków
           określonych w ustawie. W przypadku instytucji obowiązanych będących
           kapitałowymi spółkami handlowymi osobą tą jest członek zarządu
           wyznaczony przez zarząd.";
18) w art. 32:
   a) ust. 1 otrzymuje brzmienie:
     "1. Informacje o transakcjach objętych przepisami ustawy są udostępniane
       przez Generalnego Inspektora sądom i prokuratorom na potrzeby
       postępowania karnego, na ich pisemny wniosek.",
   b) ust. 3 otrzymuje brzmienie:
     "3. Jeżeli Generalny Inspektor nie dysponuje informacjami wystarczającymi
       do wydania przez prokuratora postanowienia w przedmiocie wszczęcia
       postępowania przygotowawczego w sprawie o przestępstwo, o którym mowa w
       art. 299 Kodeksu karnego lub wymienione w art. 2 pkt 7, żądanie, o
       którym mowa w ust. 2, można skierować do instytucji obowiązanej.";
19) w art. 33:
   a) w ust. 2:
     - pkt 1 otrzymuje brzmienie:
     "1) Generalnego Inspektora Kontroli Skarbowej, dyrektorów izb skarbowych,
       dyrektorów urzędów kontroli skarbowej oraz ich zastępców - wyłącznie w
       sprawach dotyczących zobowiązań podatkowych;",
     - uchyla się pkt 4,
   b) ust. 5 otrzymuje brzmienie:
     "5. Informacje związane z wprowadzaniem do systemu finansowego wartości
       majątkowych pochodzących z nielegalnych lub nieujawnionych źródeł, a
       także z finansowaniem terroryzmu, mogą być udostępniane przez
       Generalnego Inspektora zagranicznym instytucjom, o których mowa w art. 4
       pkt 7, na zasadzie wzajemności, w trybie określonym w dwustronnych
       porozumieniach zawartych przez Generalnego Inspektora, także za pomocą
       elektronicznych nośników informacji.".
                                        
                                     Art. 2.
W ustawie z dnia 26 maja 1982 r. - Prawo o adwokaturze (Dz.U. z 2002 r. Nr 123,
poz. 1058 i Nr 126, poz. 1069 i Nr 153, poz. 1271 oraz z 2003 r. Nr 124, poz.
1152) w art. 6 dodaje się ust. 4 w brzmieniu:
     "4. Obowiązek zachowania tajemnicy zawodowej nie dotyczy informacji
       udostępnianych na podstawie przepisów ustawy z dnia 16 listopada 2000 r.
       o przeciwdziałaniu wprowadzaniu do obrotu finansowego wartości
       majątkowych pochodzących z nielegalnych lub nieujawnionych źródeł oraz o
       przeciwdziałaniu finansowaniu terroryzmu (Dz.U. z 2003 r. Nr 153, poz.
       1505 oraz z 2004 r. Nr ..., poz. ....) - w zakresie określonym tymi
       przepisami.".
                                        
                                     Art. 3.
W ustawie z dnia 6 lipca 1982 r. o radcach prawnych (Dz.U. z 2002 r. Nr 123,
poz. 1059, Nr 126, poz. 1069 i Nr 153, poz. 1271 oraz z 2003 r. Nr 124, poz.
1152) w art. 3 dodaje się ust. 6 w brzmieniu:
     "6. Obowiązek zachowania tajemnicy zawodowej nie dotyczy informacji
       udostępnianych na podstawie przepisów ustawy z dnia 16 listopada 2000 r.
       o przeciwdziałaniu wprowadzaniu do obrotu finansowego wartości
       majątkowych pochodzących z nielegalnych lub nieujawnionych źródeł oraz o
       przeciwdziałaniu finansowaniu terroryzmu (Dz.U. z 2003 r. Nr 153, poz.
       1505 oraz z 2004 r. Nr ..., poz. ....) - w zakresie określonym tymi
       przepisami.".
                                        
                                     Art. 4.
W ustawie z dnia 14 lutego 1991 r. - Prawo o notariacie (Dz.U. z 2002 r. Nr 42,
poz. 369 oraz z 2003 r. Nr 49, poz. 408, Nr 124, poz. 1152 i Nr 217, poz. 2142)
w art. 18 § 4 otrzymuje brzmienie:
   "§ 4. Obowiązek zachowania tajemnicy nie dotyczy informacji udostępnianych
       na podstawie przepisów ustawy z dnia 16 listopada 2000 r. o
       przeciwdziałaniu wprowadzaniu do obrotu finansowego wartości majątkowych
       pochodzących z nielegalnych lub nieujawnionych źródeł oraz o
       przeciwdziałaniu finansowaniu terroryzmu (Dz.U. z 2003 r. Nr 153, poz.
       1505 oraz z 2004 r. Nr ..., poz. ....) - w zakresie określonym tymi
       przepisami.".
                                        
                                     Art. 5.
W ustawie z dnia 13 października 1994 r. o biegłych rewidentach i ich
samorządzie (Dz.U. z 2001 r. Nr 31, poz. 359, z 2002 r. Nr 240, poz. 2052 oraz z
2003 r. Nr 124, poz. 1152) w art. 4a dodaje się ust. 5 w brzmieniu:
     "5. Obowiązek zachowania tajemnicy zawodowej nie dotyczy informacji
       udostępnianych na podstawie przepisów ustawy z dnia 16 listopada 2000 r.
       o przeciwdziałaniu wprowadzaniu do obrotu finansowego wartości
       majątkowych pochodzących z nielegalnych lub nieujawnionych źródeł oraz o
       przeciwdziałaniu finansowaniu terroryzmu (Dz.U. z 2003 r. Nr 153, poz.
       1505 oraz z 2004 r. Nr ..., poz. ....) - w zakresie określonym tymi
       przepisami.".
                                        
                                     Art. 6.
W ustawie z dnia 5 lipca 1996 r. o doradztwie podatkowym (Dz.U. z 2002 r. Nr 9,
poz. 86, Nr 153, poz. 1271 i Nr 240, poz. 2052 oraz z 2003 r. Nr 124, poz. 1152
i Nr 137, poz. 1302) w art. 37 dodaje się ust. 4 w brzmieniu:
     "4. Obowiązek, o którym mowa w ust. 1, nie dotyczy informacji
       udostępnianych na podstawie przepisów ustawy z dnia 16 listopada 2000 r.
       o przeciwdziałaniu wprowadzaniu do obrotu finansowego wartości
       majątkowych pochodzących z nielegalnych lub nieujawnionych źródeł oraz o
       przeciwdziałaniu finansowaniu terroryzmu (Dz.U. z 2003 r. Nr 153, poz.
       1505 oraz z 2004 r. Nr ..., poz. ....) - w zakresie określonym tymi
       przepisami.".
                                        
                                     Art. 7.
Adwokaci, radcowie prawni, prawnicy zagraniczni, doradcy podatkowi, biegli
rewidenci oraz fundacje przekazują dane określone w art. 10 ust. 1 ustawy
wymienionej w art. 1 w terminie 60 dni od dnia uzyskania przez Rzeczpospolitą
Polską członkostwa w Unii Europejskiej.
                                        
                                     Art. 8.
Przepisy:
   1) art. 1 pkt 1 lit. a - w zakresie dotyczącym adwokatów, radców prawnych,
     prawników zagranicznych, doradców podatkowych, biegłych rewidentów oraz
     fundacji;
   2) art. 1 pkt 6 lit. c - w zakresie dotyczącym adwokatów, radców prawnych
     oraz prawników zagranicznych;
   3) art. 1 pkt 8
   - stosuje się od dnia uzyskania przez Rzeczpospolitą Polską członkostwa w
     Unii Europejskiej.
                                        
                                     Art. 9.
Przepis art. 1 pkt 1 lit. a, w zakresie dotyczącym Narodowego Banku Polskiego,
stosuje się od dnia 1 stycznia 2005 r.
                                        
                                    Art. 10.
Ustawa wchodzi w życie po upływie 30 dni od dnia ogłoszenia.
_______________________________
[1] Niniejszą ustawą zmienia się ustawy: ustawę z dnia 26 maja 1982 r. - Prawo  o
adwokaturze, ustawę z dnia 6 lipca 1982 r. o radcach prawnych, ustawę z dnia  14
lutego  1991 r. - Prawo o notariacie, ustawę z dnia 5 lipca 1996 r. o doradztwie
podatkowym i ustawę z dnia 13 października 1994 r. o biegłych rewidentach i  ich
samorządzie.
[2]  Zmiany  wymienionej ustawy zostały ogłoszone w Dz.U. z 1998 r. Nr 160,  poz.
1063,  z 2000 r. Nr 53, poz. 648, Nr 62, poz. 718, Nr 119, poz. 1252, z 2001  r.
Nr  8, poz. 64, Nr 110, poz. 1189 i Nr 154, poz. 1784 i 1800, z 2002 r. Nr  126,
poz.  1070  i  Nr 141, poz. 1178 oraz z 2003 r. Nr 65, poz. 594,  Nr  137,  poz.
1303, Nr 209, poz. 2035 i Nr 228, poz. 2260.
[3] Zmiany tekstu jednolitego wymienionej ustawy zostały ogłoszone w Dz.U. z 2002
r.  Nr  240, poz. 2055 oraz z 2003 r. Nr 50, poz. 424, Nr 84, poz. 774, Nr  124,
poz. 1151, Nr 170, poz. 1651 i Nr 223, poz. 2216.
