



Dz.U. z 1999 r. Nr 49, poz. 483
                                       
                                       
                                       
                                    USTAWA
                           z dnia 18 grudnia 1998 r.
                                       
                              o służbie cywilnej
                                       
                                       
                                  Rozdział 1
                                Przepisy ogólne
                                       
                                    Art. 1.
W celu zapewnienia zawodowego, rzetelnego, bezstronnego i politycznie
neutralnego wykonywania zadań państwa ustanawia się służbę cywilną oraz
określa zasady dostępu do tej służby, zasady jej organizacji, funkcjonowania i
rozwoju.
                                    Art. 2.
1. Korpus służby cywilnej tworzą pracownicy zatrudnieni na stanowiskach
  urzędniczych w:
   1) Kancelarii Prezesa Rady Ministrów,
   2) urzędach ministrów i przewodniczących komitetów wchodzących w skład Rady
     Ministrów oraz urzędach centralnych organów administracji rządowej,
   3) urzędach wojewódzkich oraz innych urzędach stanowiących aparat
     pomocniczy terenowych organów administracji rządowej podległych ministrom
     lub centralnym organom  administracji rządowej,
   4) Rządowym Centrum Studiów Strategicznych,
   5) komendach, inspektoratach i innych jednostkach organizacyjnych
     stanowiących aparat pomocniczy kierowników zespolonych służb, inspekcji i
     straży wojewódzkich oraz kierowników powiatowych służb, inspekcji i
     straży, chyba że odrębne ustawy stanowią inaczej,
   6) regionalnych izbach obrachunkowych,
   7) biurach samorządowych kolegiów odwoławczych,
 zwanych dalej "urzędami".
2. Prezes Rady Ministrów, w drodze rozporządzenia, określa:
   1) grupy stanowisk urzędniczych,
   2) wykaz stanowisk w poszczególnych grupach,
   3) kwalifikacje zawodowe pracowników wymagane do wykonywania pracy na
     stanowiskach urzędniczych, w zakresie nie uregulowanym w przepisach
     szczególnych.
3. Stanowiska urzędnicze w urzędach mogą zajmować także osoby oddelegowane na
  podstawie odrębnych przepisów do wykonywania zadań poza jednostką
  organizacyjną, w której są zatrudnione.
4. Prawa i obowiązki członków korpusu służby zagranicznej oraz zasady
  organizacji i funkcjonowania tej służby określa odrębna ustawa.
   
                                    Art. 3.
W rozumieniu ustawy:
   1) pracownik służby cywilnej oznacza osobę zatrudnioną na podstawie umowy o
     pracę zgodnie z zasadami określonymi w ustawie,
   2) urzędnik służby cywilnej oznacza osobę zatrudnioną na podstawie
     mianowania zgodnie z zasadami określonymi w ustawie,
   3) członek korpusu służby cywilnej oznacza osobę, o której mowa w pkt 1
     oraz w pkt 2.
   
                                    Art. 4.
W służbie cywilnej może być zatrudniona osoba, która:
   1) jest obywatelem polskim,
   2) korzysta z pełni praw publicznych,
   3) nie była karana za przestępstwo popełnione umyślnie,
   4) posiada kwalifikacje wymagane w służbie cywilnej,
   5) cieszy się nieposzlakowaną opinią.
   
                                    Art. 5.
Każdy obywatel ma prawo do informacji o wolnych stanowiskach pracy w służbie
cywilnej, a nabór do służby cywilnej jest otwarty oraz konkurencyjny.
                                    Art. 6.
1. Limit mianowań urzędników w służbie cywilnej na dany rok budżetowy oraz
  limity i środki finansowe na wynagrodzenia i szkolenia członków korpusu
  służby cywilnej określa ustawa budżetowa.
2. Rada Ministrów ustala corocznie trzyletni plan limitu mianowań urzędników
  w służbie cywilnej i przedkłada go do wiadomości Sejmowi równocześnie z
  projektem ustawy budżetowej.
                                    Art. 7.
1. W sprawach wynikających ze stosunku pracy członka korpusu służby cywilnej,
  nie uregulowanych w ustawie, stosuje się przepisy Kodeksu pracy i inne
  przepisy prawa pracy.
2. Spory o roszczenia ze stosunku pracy członka korpusu służby cywilnej
  rozpatrywane są przez sądy pracy, chyba że ustawa stanowi inaczej.
                                       
                                  Rozdział 2
                          Organizacja służby cywilnej
                                       
                                    Art. 8.
1. Szef Służby Cywilnej jest centralnym organem administracji rządowej
  właściwym w sprawach służby cywilnej w zakresie określonym ustawą.
2. Szef Służby Cywilnej podlega Prezesowi Rady Ministrów.
                                    Art. 9.
1. Szefa Służby Cywilnej powołuje, po zasięgnięciu opinii Rady Służby
  Cywilnej, Prezes Rady Ministrów spośród urzędników służby cywilnej.
2. Kadencja Szefa Służby Cywilnej trwa 5 lat, licząc od dnia powołania; Szef
  Służby Cywilnej pełni obowiązki do dnia powołania jego następcy.
3. Kadencja Szefa Służby Cywilnej wygasa w razie jego śmierci lub odwołania.
4. Prezes Rady Ministrów odwołuje Szefa Służby Cywilnej w razie:
   1) rezygnacji ze stanowiska,
   2) utraty zdolności do pełnienia powierzonych obowiązków na skutek
     długotrwałej choroby, trwającej co najmniej 6 miesięcy.
5. Prezes Rady Ministrów odwołuje Szefa Służby Cywilnej także w przypadku,
  gdy przestał on odpowiadać jednemu z warunków określonych w art. 4.
  Odwołanie w przypadkach, o których mowa w art. 4 pkt 4 i 5, następuje za
  zgodą co najmniej 23 składu Rady Służby Cywilnej.
                                   Art. 10.
1. Szef Służby Cywilnej wykonuje zadania wynikające z ustawy przy pomocy
  zastępcy Szefa Służby Cywilnej.
2. Zastępcę Szefa Służby Cywilnej powołuje spośród urzędników służby cywilnej
  i odwołuje Prezes Rady Ministrów - na wniosek Szefa Służby Cywilnej.
                                   Art. 11.
Zadania służby cywilnej realizuje Szef Służby Cywilnej przy pomocy dyrektorów
generalnych urzędów.
                                   Art. 12.
1. Szef Służby Cywilnej w szczególności:
   1) czuwa nad przestrzeganiem zasad służby cywilnej,
   2) kieruje procesem zarządzania kadrami w służbie cywilnej,
   3) gromadzi informacje o korpusie służby cywilnej,
   4) planuje i nadzoruje wykorzystanie środków, o których mowa w art. 6 ust.
     1,
   5) organizuje i prowadzi postępowanie kwalifikacyjne w służbie cywilnej,
   6) prowadzi konkursy na wyższe stanowiska w służbie cywilnej,
   7) prowadzi ewidencję jednostek upoważnionych do organizowania i
     prowadzenia szkoleń w służbie cywilnej,
   8) przygotowuje projekty aktów normatywnych przewidzianych w ustawie,
   9) upowszechnia informacje o służbie cywilnej,
  10) wydaje Biuletyn Służby Cywilnej.
2. Szef Służby Cywilnej przedstawia Prezesowi Rady Ministrów coroczne
  sprawozdanie o stanie służby cywilnej i o realizacji zadań tej służby.
3. Szef Służby Cywilnej może tworzyć zespoły i komisje jako organy pomocnicze
  lub opiniodawczo-doradcze w sprawach należących do zakresu działania Szefa
  Służby Cywilnej.
                                       
                                   Art. 13.
1. Obsługę Szefa Służby Cywilnej zapewnia Urząd Służby Cywilnej.
2. Organizację Urzędu Służby Cywilnej określa statut nadany, w drodze
  rozporządzenia, przez Prezesa Rady Ministrów. Statut Urzędu Służby Cywilnej
  reguluje w szczególności zadania, strukturę organizacyjną i zasady
  udzielania pełnomocnictw.
                                   Art. 14.
1. Tworzy się Radę Służby Cywilnej jako organ opiniodawczo-doradczy Prezesa
  Rady Ministrów oraz oceniający przebieg postępowań kwalifikacyjnych i
  konkursowych w służbie cywilnej z punktu widzenia zasad określonych w art.
  1.
2. Rada Służby Cywilnej w szczególności:
   1) wyraża opinie w sprawach służby cywilnej przedstawianych jej przez
     Prezesa Rady Ministrów lub Szefa Służby Cywilnej oraz z własnej
     inicjatywy,
   2) opiniuje projekt ustawy budżetowej w części dotyczącej służby cywilnej
     oraz wyraża opinię o corocznym wykonaniu budżetu w tym zakresie,
   3) opiniuje projekty aktów normatywnych dotyczących służby cywilnej,
   4) opiniuje kryteria ocen urzędników służby cywilnej i sposób
     przeprowadzania tych ocen,
   5) opiniuje zasady awansowania urzędników służby cywilnej,
   6) opiniuje plan szkoleń w służbie cywilnej,
   7) wyraża opinię w sprawach etyki zawodowej korpusu służby cywilnej,
   8) wyraża opinię o kandydacie na stanowisko Szefa Służby Cywilnej
     przedstawionym jej przez Prezesa Rady Ministrów,
   9) opiniuje projekt regulaminu określającego tryb pracy Wyższej Komisji
     Dyscyplinarnej Służby Cywilnej,
  10) opiniuje coroczne sprawozdania Szefa Służby Cywilnej.
   
                                   Art. 15.
1. Rada Służby Cywilnej liczy 16 członków.
2. Prezes Rady Ministrów powołuje 8 członków Rady Służby Cywilnej spośród
  osób,  odpowiadających warunkom określonym w art. 4 pkt 1-3 i 5, których
  wiedza, doświadczenie i autorytet dają rękojmię prawidłowej realizacji zadań
  Rady.
3. Prezes Rady Ministrów powołuje 8 członków Rady Służby Cywilnej spośród
  osób reprezentujących wszystkie kluby parlamentarne, odpowiadających
  warunkom określonym w art. 4 pkt 1-3 i 5.
4. Prezes Rady Ministrów powołuje przewodniczącego Rady Służby Cywilnej.
5. Rada wybiera wiceprzewodniczącego Rady ze swojego grona na wniosek
  przewodniczącego Rady.
                                   Art. 16.
1. Kadencja członków Rady Służby Cywilnej powołanych na podstawie art. 15
  ust. 2 trwa 6 lat, przy czym co 3 lata kończy się kadencja połowy liczby
  członków.
2. Kadencja członków Rady Służby Cywilnej powołanych na podstawie art. 15
  ust. 3 trwa odpowiednio do kadencji Sejmu i Senatu.
3. Członkowie Rady pełnią swoje funkcje do czasu powołania ich następców.
                                   Art. 17.
1. Członkostwo w Radzie Służby Cywilnej wygasa:
   1) w razie śmierci członka Rady,
   2) jeżeli członek Rady, o którym mowa w art. 15 ust. 2, przestał odpowiadać
     jednemu z warunków określonych w art. 4 pkt 1-3.
2. Prezes Rady Ministrów odwołuje członka Rady Służby Cywilnej, na wniosek
  Rady, w razie:
   1) niewykonywania obowiązków członka Rady,
   2) choroby uniemożliwiającej sprawowanie funkcji członka Rady.
3. Prezes Rady Ministrów odwołuje członka Rady również w razie złożenia przez
  członka Rady rezygnacji.
4. Prezes Rady Ministrów odwołuje członka Rady w przypadku, gdy przestał on
  odpowiadać warunkowi określonemu w art. 4 pkt 5, za zgodą co najmniej 23
  składu Rady Służby Cywilnej.
5. W przypadku wygaśnięcia członkostwa w Radzie lub odwołania członka Rady
  przed upływem kadencji Prezes Rady Ministrów powołuje nowego członka Rady na
  okres do końca tej kadencji.
   
                                   Art. 18.
1. Tryb pracy Rady Służby Cywilnej określa regulamin ustalany przez Radę.
2. Obsługę prac Rady Służby Cywilnej zapewnia Kancelaria Prezesa Rady
  Ministrów.
                                   Art. 19.
Prezes Rady Ministrów określa, w drodze rozporządzenia, wysokość wynagrodzenia
przewodniczącego, wiceprzewodniczącego i pozostałych członków Rady Służby
Cywilnej, ustalanego jako wielokrotność najniższego wynagrodzenia za pracę
pracowników. Posłom i senatorom powołanym w skład Rady Służby Cywilnej
wynagrodzenie nie przysługuje.
   
                                   Art. 20.
1. W urzędach tworzy się, z zastrzeżeniem ust. 4 i 5, stanowisko dyrektora
  generalnego urzędu, który podlega bezpośrednio właściwemu ministrowi,
  kierownikowi urzędu centralnego lub wojewodzie.
2. Dyrektor generalny urzędu:
   1) zapewnia funkcjonowanie i ciągłość pracy urzędu, warunki jego działania,
     a także organizację pracy, w szczególności przez:
     a) sprawowanie bezpośredniego nadzoru nad komórkami organizacyjnymi
       urzędu w zakresie prawidłowego wykonywania przez nie zadań określonych
       przez organ administracji rządowej, z wyjątkiem komórek bezpośrednio
       nadzorowanych przez ten organ na podstawie ustaw,
     b) nadzorowanie organizacyjne przebiegu prac nad terminowym
       przygotowaniem projektu budżetu i układu wykonawczego budżetu w części
       dotyczącej urzędu,
     c) występowanie z wnioskiem do właściwego organu administracji rządowej
       o nadanie regulaminu organizacyjnego urzędu lub jego komórek
       organizacyjnych, a następnie ustalanie regulaminu pracy,
     d) gospodarowanie mieniem urzędu, w tym zlecanie usług i dokonywanie
       zakupów dla urzędu oraz zapewnianie prowadzenia ewidencji majątku
       urzędu,
     e) reprezentowanie Skarbu Państwa w odniesieniu do mienia urzędu, z
       zastrzeżeniem art. 26 pkt 1 ustawy z dnia 5 czerwca 1998 r. o
       administracji rządowej w województwie (Dz.U. Nr 91, poz. 577),
     f) prowadzenie kontroli wewnętrznej w urzędzie,
     g) sprawowanie nadzoru nad gospodarstwami pomocniczymi urzędu,
     h) zapewnianie przestrzegania przepisów o tajemnicy ustawowo chronionej,
     i) zapewnianie przestrzegania zasad techniki prawodawczej,
   2) dokonuje czynności z zakresu prawa pracy wobec osób zatrudnionych w
     urzędzie, chyba że ustawa stanowi inaczej, oraz realizuje politykę
     personalną w służbie cywilnej, a w szczególności:
     a) dokonuje czynności wynikających z nawiązania i trwania stosunku pracy
       z członkami korpusu służby cywilnej oraz czynności związanych z
       ustaniem stosunku pracy,
     b) dysponuje funduszem nagród, chyba że odrębne przepisy stanowią
       inaczej,
     c) administruje środkami zakładowego funduszu świadczeń socjalnych w
       urzędzie,
   3) wykonuje określone zadania kierownika urzędu, jeżeli odrębne przepisy
     tak stanowią,
   4) wykonuje inne zadania z upoważnienia organu administracji rządowej.
3. Dyrektor generalny urzędu niezwłocznie wyznacza, w uzgodnieniu z właściwym
  organem administracji rządowej, zastępującego go dyrektora departamentu
  (komórki równorzędnej) lub wydziału (komórki równorzędnej). O ustanowieniu
  zastępstwa dyrektor generalny niezwłocznie zawiadamia Szefa Służby Cywilnej.
4. Zadania przewidziane w ustawie dla dyrektora generalnego urzędu wykonują w
  urzędach terenowych organów administracji rządowej podległych ministrom lub
  centralnym organom administracji rządowej oraz w urzędach, o których mowa w
  art. 2 ust. 1 pkt 5, kierownicy tych urzędów, a w regionalnych izbach
  obrachunkowych oraz w samorządowych kolegiach odwoławczych ich prezesi.
5. Prezes Rady Ministrów może określić, w drodze rozporządzenia, urzędy
  centralnych organów administracji rządowej, w których nie tworzy się
  stanowiska dyrektora generalnego urzędu ze względu na specjalistyczny
  charakter zadań wykonywanych przez te urzędy.
6. Zadania przewidziane w ustawie dla dyrektora generalnego urzędu wykonują w
  urzędach, o których mowa w ust. 5, kierownicy tych urzędów. Do kierowników
  urzędów, o których mowa w ust. 5, oraz do ich zastępców, stosuje się
  odpowiednio przepisy dotyczące dyrektora generalnego określone w ustawie i w
  odrębnych przepisach.
7. W terminie 6 miesięcy od dnia wejścia w życie przepisów wydanych na
  podstawie ust. 5, stanowiska kierowników urzędów określonych w tych
  przepisach oraz stanowiska ich zastępców, zostaną obsadzone w drodze
  konkursu.
                                  Rozdział 3
                 Nawiązanie stosunku pracy w służbie cywilnej
                                       
                                   Art. 21.
1. Dyrektor generalny urzędu organizuje nabór kandydatów do korpusu służby
  cywilnej.
2. Nabór, o którym mowa w ust. 1, dotyczy także absolwentów Krajowej Szkoły
  Administracji Publicznej.
                                   Art. 22.
1. Dyrektor generalny urzędu, z zastrzeżeniem art. 23, ma obowiązek
  upowszechniać informacje o wolnych stanowiskach pracy w służbie cywilnej w
  kierowanym przez siebie urzędzie poprzez umieszczenie ogłoszenia w miejscu
  powszechnie dostępnym w siedzibie urzędu, a także poprzez opublikowanie go w
  Biuletynie Służby Cywilnej.
2. Ogłoszenie powinno zawierać:
   1) nazwę i adres urzędu,
   2) określenie stanowiska pracy,
   3) wymagania związane ze stanowiskiem pracy zgodnie z opisem danego
     stanowiska, ze wskazaniem, które z nich są niezbędne, a które dodatkowe,
   4) zakres zadań wykonywanych na stanowisku pracy,
   5) wskazanie wymaganych dokumentów,
   6) termin i miejsce składania dokumentów.
3. Umieszczenie ogłoszenia w Biuletynie Służby Cywilnej jest bezpłatne.
                                   Art. 23.
Prezes Rady Ministrów, zgodnie z odrębnymi przepisami, wskazuje absolwentom
kolejnych roczników Krajowej Szkoły Administracji Publicznej pierwsze
stanowiska pracy w służbie cywilnej przedstawione przez Szefa Służby Cywilnej,
z wyjątkiem wyższych stanowisk w służbie cywilnej.
                                   Art. 24.
Stosunek pracy pracownika służby cywilnej nawiązuje się na podstawie umowy o
pracę na czas nie określony lub na czas określony, nie dłuższy niż 3 lata. W
przypadku umowy na czas określony wcześniejsze rozwiązanie stosunku pracy może
być dokonane za dwutygodniowym wypowiedzeniem.
                                   Art. 25.
1. W przypadku osób podejmujących po raz pierwszy pracę w służbie cywilnej
  umowę o pracę zawiera się na czas określony; w czasie trwania umowy osoby te
  obowiązane są do odbycia służby przygotowawczej, z zastrzeżeniem art. 27.
2. Służba przygotowawcza ma na celu teoretyczne i praktyczne przygotowanie
  pracownika służby cywilnej do należytego wykonywania obowiązków służbowych.
3. Dyrektor generalny urzędu powołuje komisję egzaminacyjną do oceny
  umiejętności praktycznego stosowania przez kandydata wiedzy zdobytej podczas
  służby przygotowawczej.
4. Służba przygotowawcza trwa 6 miesięcy i kończy się nie później niż po
  upływie 18 miesięcy od podjęcia przez pracownika pracy w danym urzędzie.
  Służba przygotowawcza kończy się oceną komisji egzaminacyjnej.
5. Dyrektor generalny urzędu, na podstawie oceny komisji egzaminacyjnej,
  zawiera z pracownikiem umowę o pracę na czas nie określony lub umowę o pracę
  rozwiązuje.
                                   Art. 26.
1. Służbę przygotowawczą organizuje dyrektor generalny urzędu, zgodnie z
  programem opracowanym przez Szefa Służby Cywilnej w porozumieniu z Krajową
  Szkołą Administracji Publicznej i publikowanym w Biuletynie Służby Cywilnej.
2. Program służby przygotowawczej może być rozszerzony przez dyrektora
  generalnego urzędu o część specjalistyczną, uwzględniającą zadania danego
  urzędu.
                                   Art. 27.
1. Absolwenci Krajowej Szkoły Administracji Publicznej zwolnieni są z
  odbywania służby przygotowawczej.
2. Dyrektor generalny urzędu może skrócić okres służby przygotowawczej lub
  zwolnić z obowiązku jej odbywania pracownika, który wykaże się wymaganą
  programem służby przygotowawczej wiedzą teoretyczną, umiejętnościami
  stosowania tej wiedzy w praktyce oraz znajomością organizacji i zasad
  funkcjonowania urzędu.
                                       
                                   Art. 28.
O uzyskanie mianowania w służbie cywilnej może ubiegać się osoba, która:
   1) jest pracownikiem służby cywilnej,
   2) odbyła służbę przygotowawczą, z zastrzeżeniem art. 27,
   3) posiada co najmniej dwuletni staż pracy w służbie cywilnej,
   4) posiada tytuł magistra lub równorzędny,
   5) zna co najmniej jeden język obcy,
   6) jest żołnierzem rezerwy lub nie podlega powszechnemu obowiązkowi obrony.
                                   Art. 29.
1. Szef Służby Cywilnej określa i publikuje w Biuletynie Służby Cywilnej wzór
  zgłoszenia do postępowania kwalifikacyjnego dla pracowników służby cywilnej
  ubiegających się o mianowanie oraz wzór wniosku o mianowanie dla absolwentów
  Krajowej Szkoły Administracji Publicznej.
2. Szef Służby Cywilnej, w terminie 14 dni od opublikowania ustawy
  budżetowej,  podaje do publicznej wiadomości poprzez ogłoszenie w Biuletynie
  Służby Cywilnej maksymalną liczbę nowych mianowań w danym roku.
                                   Art. 30.
1. Pracownik służby cywilnej kieruje do Szefa Służby Cywilnej zgłoszenie do
  postępowania kwalifikacyjnego. Zgłoszenie do postępowania kwalifikacyjnego w
  danym roku kalendarzowym składa się w okresie od dnia 1 stycznia do dnia 31
  maja.
2. Absolwenci Krajowej Szkoły Administracji Publicznej, którzy spełniają
  warunki określone w art. 28 pkt 1 i 4-6 składają do Szefa Służby Cywilnej
  wniosek o mianowanie w służbie cywilnej. Wnioski o mianowanie składa się w
  okresie od dnia 1 stycznia do dnia 31 maja.
3. Dyrektor generalny właściwego urzędu potwierdza spełnianie przez
  pracownika służby cywilnej składającego zgłoszenie lub wniosek, o których
  mowa w art. 29 ust. 1, warunków określonych w art. 4 pkt 1-3 i art. 28.
                                       
                                   Art. 31.
1. Szef Służby Cywilnej, z zastrzeżeniem art. 30 ust. 2, prowadzi
  postępowanie kwalifikacyjne dla pracowników służby cywilnej ubiegających się
  o mianowanie.
2. W celu przeprowadzenia postępowania kwalifikacyjnego Szef Służby Cywilnej
  powołuje zespół sprawdzający liczący co najmniej 5 osób.
3. W toku postępowania kwalifikacyjnego sprawdza się wiedzę, kwalifikacje i
  predyspozycje niezbędne do wypełniania zadań służby cywilnej.
4. Wyniki postępowania kwalifikacyjnego wyraża się w punktach.
5. Dodatkowo przyznaje się punkty za:
   1) wyniki ostatniej oceny, o której mowa w art. 73,
   2) znajomość określonych języków obcych,
   3) ukończenie studiów podyplomowych,
   4) posiadanie stopnia lub tytułu naukowego,
   5) posiadanie określonych kwalifikacji zawodowych.
6. Ostatecznym wynikiem postępowania kwalifikacyjnego jest suma punktów, o
  których mowa w ust. 4 i 5.
7. Ostateczne wyniki postępowania kwalifikacyjnego stanowiące sumę punktów
  wyższą od minimalnej liczby punktów, określonej w rozporządzeniu Prezesa
  Rady Ministrów, podlegają uszeregowaniu w porządku malejącym.
8. Wyniki postępowania kwalifikacyjnego, o których mowa w ust. 7, publikowane
  są w Biuletynie Służby Cywilnej.
                                       
                                   Art. 32.
Rada Służby Cywilnej kieruje swojego przedstawiciela do obserwacji prac
zespołu sprawdzającego. W przypadku naruszenia zasad przeprowadzania
postępowania kwalifikacyjnego Rada Służby Cywilnej informuje Prezesa Rady
Ministrów oraz Szefa Służby Cywilnej o stwierdzonych naruszeniach.
                                   Art. 33.
W przypadku stwierdzenia naruszenia zasad przeprowadzania postępowania
kwalifikacyjnego Szef Służby Cywilnej zarządza przeprowadzenie ponownego
postępowania kwalifikacyjnego.
                                   Art. 34.
Osoba przystępująca do postępowania kwalifikacyjnego wnosi za nie opłatę w
wysokości nie wyższej niż 50% najniższego wynagrodzenia za pracę pracowników.
Opłata stanowi dochód budżetu państwa.
                                   Art. 35.
Posiadanie przez absolwenta Krajowej Szkoły Administracji Publicznej wiedzy,
kwalifikacji i predyspozycji niezbędnych do wypełniania zadań służby cywilnej
sprawdzane jest w toku kształcenia w tej szkole i potwierdzane dyplomem jej
ukończenia.
                                   Art. 36.
Prezes Rady Ministrów określi, w drodze rozporządzenia, sposób przeprowadzania
postępowania kwalifikacyjnego w służbie cywilnej, ustalając:
   1) zakres tematyczny postępowania kwalifikacyjnego,
   2) organizację i sposób prowadzenia postępowania kwalifikacyjnego oraz
     szczegółowe zasady przyznawania punktów, o których mowa w art. 31 ust. 4
     i 5,
   3) minimalną liczbę punktów, o której mowa w art. 31 ust. 7, nie niższą niż
     35 maksymalnej możliwej do uzyskania liczby punktów,
   4) rodzaje dokumentów potwierdzających spełnianie warunków określonych w
     art. 28 pkt 5 oraz w art. 31 ust. 5 pkt 2-5,
   5) wysokość i sposób wnoszenia opłaty, o której mowa w art. 34,
   6) języki obce, o których mowa w art. 28 pkt 5 i w art. 31 ust. 5 pkt 2,
     oraz rodzaje kwalifikacji zawodowych określonych  w art. 31 ust. 5 pkt
     5.
                                   Art. 37.
1. Mianowań dokonuje się w ramach limitu, o którym mowa w art. 6 ust. 1.
2. Szef Służby Cywilnej dokonuje w imieniu Rzeczypospolitej Polskiej
  mianowania pracownika służby cywilnej, który ukończył w danym roku
  postępowanie kwalifikacyjne z liczbą punktów wyższą od liczby punktów, o
  której mowa w art. 31 ust. 7, i z miejscem uprawniającym do mianowania lub
  ukończył Krajową Szkołę Administracji Publicznej.
3. Osiągnięcie miejsca uprawniającego do mianowania oznacza uzyskanie w
  postępowaniu kwalifikacyjnym co najmniej najniższej liczby punktów
  pozwalającej na mianowanie wszystkich osób, które uzyskały tę liczbę punktów
  bez konieczności przekroczenia limitu, o którym mowa w art. 6 ust. 1.
  Ustalenie miejsca uprawniającego do mianowania następuje po uwzględnieniu
  liczby mianowań absolwentów Krajowej Szkoły Administracji Publicznej.
4. Z dniem mianowania dotychczasowy stosunek pracy przekształca się w
  stosunek pracy na podstawie mianowania.
                                   Art. 38.
1. Akt mianowania urzędnika służby cywilnej zawiera imię i nazwisko urzędnika
  oraz datę mianowania.
2. Akt mianowania sporządza się na piśmie.
                                   Art. 39.
1. Urzędnik służby cywilnej składa uroczyste ślubowanie następującej treści:
      "Ślubuję służyć Państwu Polskiemu, przestrzegać Konstytucji
     Rzeczypospolitej Polskiej, sumiennie i bezstronnie wykonywać obowiązki
     urzędnika służby cywilnej zgodnie z najlepszą wiedzą i wolą".
2. Do treści ślubowania, o którym mowa w ust. 1, urzędnik służby cywilnej
  może dodać słowa "Tak mi dopomóż Bóg".
3. Złożenie ślubowania urzędnik służby cywilnej potwierdza podpisem.
                                   Art. 40.
1. Dyrektor generalny urzędu przyznaje urzędnikowi służby cywilnej, w
  terminie 7 dni od dnia mianowania, najniższy stopień służbowy przysługujący
  od dnia mianowania.
2. Przyznanie stopnia służbowego następuje w formie pisemnej.
                                       
                                  Rozdział 4
               Obsadzanie wyższych stanowisk w służbie cywilnej
                                       
                                   Art. 41.
1. Stanowiska:
   1) Sekretarza Rady Ministrów, dyrektora generalnego urzędu,
   2) dyrektora departamentu (komórki równorzędnej) i jego zastępcy w
     urzędach, o których mowa w art. 2 ust. 1 pkt 1, 2 i 4 oraz dyrektora
     wydziału (komórki równorzędnej) i jego zastępcy w urzędzie wojewódzkim,
 stanowią grupę wyższych stanowisk w służbie cywilnej.
2. Obsadzanie wolnych stanowisk, o których mowa w ust. 1, następuje w drodze
  konkursu.
                                       
                                   Art. 42.
1. O wyższe stanowiska w służbie cywilnej może ubiegać się urzędnik służby
  cywilnej.
2. Jeżeli w wyniku dwukrotnego przeprowadzenia konkursu na stanowisko, o
  którym mowa w art. 41 ust. 1 pkt 2, nie zostanie wyłoniony kandydat spośród
  urzędników służby cywilnej, do udziału w następnym konkursie na to
  stanowisko dopuszcza się osoby, które nie są urzędnikami służby cywilnej.
3. Szef Służby Cywilnej może wyrazić zgodę na dopuszczenie osób nie będących
  urzędnikami służby cywilnej do konkursu na stanowisko, o którym mowa w art.
  41 ust. 1 pkt 2, jeżeli do pracy na tym stanowisku niezbędne są szczególne
  doświadczenie lub umiejętności zawodowe. Przepisy art. 48 ust. 2 i 3 stosuje
  się odpowiednio.
                                       
                                   Art. 43.
1. Konkursy na wyższe stanowiska w służbie cywilnej przeprowadza Szef Służby
  Cywilnej.
2. W celu przeprowadzenia konkursu Szef Służby Cywilnej powołuje zespół
  konkursowy liczący co najmniej 5 osób.
3. W toku konkursu sprawdzeniu podlega wiedza niezbędna do wykonywania zadań
  na stanowisku, na które przeprowadzany jest konkurs, predyspozycje i
  zdolności ogólne oraz umiejętności kierownicze. Wymagania dotyczące
  stanowiska, na które przeprowadzany jest konkurs, ustala prowadzący konkurs
  w porozumieniu z właściwym ministrem, kierownikiem urzędu centralnego lub
  wojewodą.
                                   Art. 44.
1. Konkursy na wolne stanowiska, o których mowa w art. 41ust. 1, ogłasza się
  poprzez umieszczenie ogłoszenia w Biuletynie Służby Cywilnej zgodnie z
  wymogami określonymi w art. 22 ust. 2.
2. Do konkursu przystąpić może osoba spełniająca wymagania określone w
  ogłoszeniu.
3. Szef Służby Cywilnej informuje dyrektorów generalnych urzędów o
  ogłaszanych konkursach. Dyrektorzy generalni urzędów upowszechniają
  informacje o konkursach w kierowanych przez siebie urzędach.
                                   Art. 45.
Osoby uczestniczące w konkursie mogą złożyć odwołanie od jego wyniku do Szefa
Służby Cywilnej.
                                   Art. 46.
1. Rada Służby Cywilnej może skierować swojego przedstawiciela w celu
  obserwacji przebiegu każdego konkursu przeprowadzanego na wyższe stanowiska
  w służbie cywilnej.
2. W przypadku naruszenia zasad przeprowadzania konkursu Rada Służby Cywilnej
  może zwrócić się do Szefa Służby Cywilnej o zarządzenie przeprowadzenia
  ponownego konkursu.
                                   Art. 47.
W przypadku stwierdzenia naruszenia zasad przeprowadzenia konkursu Szef Służby
Cywilnej zarządza przeprowadzenie ponownego konkursu.
                                   Art. 48.
1. Urzędnika służby cywilnej, który został wyłoniony w drodze konkursu na
  stanowisko, o którym mowa w art. 41 ust. 1 pkt 1, Prezes Rady Ministrów
  przenosi na to stanowisko na wniosek Szefa Służby Cywilnej, po zasięgnięciu
  opinii właściwego ministra, kierownika urzędu centralnego lub wojewody oraz
  określa wysokość wynagrodzenia przysługującego na tym stanowisku.
2. Członka korpusu służby cywilnej, który został wyłoniony w drodze konkursu
  na stanowisko, o którym mowa w art. 41 ust. 1 pkt 2, Szef Służby Cywilnej
  przenosi na to stanowisko i określa wysokość wynagrodzenia przysługującego
  na tym stanowisku.
3. Z osobą nie będącą członkiem korpusu służby cywilnej wyłonioną w drodze
  konkursu, o którym mowa w art. 42 ust. 2, dyrektor generalny urzędu zawiera
  umowę o pracę na czas określony do 3 lat. Wcześniejsze rozwiązanie umowy o
  pracę może być dokonane za dwutygodniowym wypowiedzeniem.
                                   Art. 49.
Prezes Rady Ministrów określi, w drodze rozporządzenia, sposób organizowania i
szczegółowe zasady przeprowadzania konkursów na wyższe stanowiska w służbie
cywilnej, w szczególności ustalając listę wymagań, od których spełnienia
uzależnione jest dopuszczenie kandydata do udziału w konkursie oraz etapy
konkursu.
                                       
                                  Rozdział 5
              Zmiana i ustanie stosunku pracy w służbie cywilnej
                                       
                                   Art. 50.
1. Jeżeli jest to uzasadnione potrzebami urzędu, dyrektor generalny urzędu
  może w każdym czasie przenieść urzędnika służby cywilnej na inne stanowisko
  w tym samym urzędzie, uwzględniając jego przygotowanie zawodowe.
2. Urzędnik, o którym mowa w ust. 1, zachowuje prawo do dotychczasowego
  wynagrodzenia, jeżeli jest ono wyższe od przysługującego na nowym
  stanowisku, przez okres 3 miesięcy następujących po miesiącu, w którym
  został przeniesiony na nowe stanowisko. Wysokość dodatku służby cywilnej
  pozostaje bez zmiany.
3. Przepis ust. 1 nie dotyczy urzędników służby cywilnej, którzy zajmują
  stanowiska, o których mowa w art. 41 ust. 1.
                                   Art. 51.
1. Jeżeli przemawia za tym interes służby cywilnej, Szef Służby Cywilnej może
  przenieść urzędnika służby cywilnej do innego urzędu w tej samej
  miejscowości.
2. Szef Służby Cywilnej, jeżeli przemawia za tym szczególny interes służby
  cywilnej, może przenieść, na okres nie dłuższy niż 2 lata, urzędnika służby
  cywilnej do innego urzędu w innej miejscowości. Przenosząc urzędnika do
  innej miejscowości Szef Służby Cywilnej zapewnia mu odpowiednie warunki
  mieszkaniowe, z uwzględnieniem jego sytuacji rodzinnej. Przeniesienie takie
  może nastąpić najwyżej dwa razy w czasie trwania stosunku pracy urzędnika
  służby cywilnej.
3. Niedopuszczalne jest przeniesienie, o którym mowa w ust. 2, bez zgody
  urzędnika służby cywilnej - kobiety w ciąży lub osoby będącej jedynym
  opiekunem dziecka w wieku do lat piętnastu. Nie można także dokonać takiego
  przeniesienia w przypadku, gdy stoją temu na przeszkodzie szczególnie ważne
  względy osobiste lub rodzinne urzędnika.
4. Przeniesienia, o których mowa w ust. 1 i 2, nie dotyczą urzędników służby
  cywilnej zajmujących stanowiska, o których mowa w art. 41 ust. 1.
                                   Art. 52.
1. Szef Służby Cywilnej przenosi urzędnika służby cywilnej zajmującego
  stanowisko, o którym mowa w art. 41 ust. 1, do innego urzędu w tej samej
  miejscowości lub za jego zgodą do innej miejscowości albo upoważnia
  dyrektora generalnego urzędu do wyznaczenia mu innego stanowiska w razie:
   1) rezygnacji ze stanowiska,
   2) orzeczenia kary dyscyplinarnej zakazu zajmowania wyższych stanowisk w
     służbie cywilnej,
   3) długotrwałej choroby trwającej co najmniej 6 miesięcy,
   4) likwidacji stanowiska w wyniku reorganizacji urzędu.
2. Jeżeli przemawia za tym ważny interes służby cywilnej, Prezes Rady
  Ministrów, na umotywowany wniosek Szefa Służby Cywilnej lub właściwego
  ministra, kierownika urzędu centralnego lub wojewody przedstawiony wraz z
  opinią Szefa Służby Cywilnej, może przenieść urzędnika służby cywilnej,
  zajmującego stanowisko, o którym mowa w art. 41 ust. 1 pkt 1, do innego
  urzędu w tej samej miejscowości lub za jego zgodą do innej miejscowości albo
  upoważnić Szefa Służby Cywilnej do wyznaczenia mu innego stanowiska.
3. Jeżeli przemawia za tym ważny interes służby cywilnej, Szef Służby
  Cywilnej na umotywowany wniosek dyrektora generalnego urzędu może przenieść
  urzędnika służby cywilnej, zajmującego stanowisko, o którym mowa w art. 41
  ust. 1 pkt 2, do innego urzędu w tej samej miejscowości lub za jego zgodą do
  innej miejscowości albo upoważnić dyrektora generalnego urzędu do
  wyznaczenia mu innego stanowiska.
                                   Art. 53.
1. Przeniesienie członka korpusu służby cywilnej do innego urzędu, także w
  innej miejscowości, na jego wniosek lub za jego zgodą, może nastąpić w
  każdym czasie, jeżeli nie narusza to interesu służby cywilnej.
2. Przeniesienia, o którym mowa w ust. 1, dokonuje dyrektor generalny urzędu,
  w którym członek korpusu służby cywilnej ma być zatrudniony, w porozumieniu
  z dyrektorem generalnym urzędu, w którym dotychczas jest zatrudniony.
                                   Art. 54.
W razie likwidacji urzędu, w którym urzędnik służby cywilnej wykonuje pracę,
lub reorganizacji tego urzędu w sposób uniemożliwiający dalsze zatrudnienie
urzędnika Szef Służby Cywilnej przenosi go do innego urzędu w tej samej lub
innej miejscowości oraz zobowiązuje dyrektora generalnego tego urzędu do
wyznaczenia urzędnikowi stanowiska, uwzględniając jego przygotowanie zawodowe.
                                   Art. 55.
1. W przypadkach uzasadnionych interesem publicznym Szef Służby Cywilnej
  udziela urzędnikowi służby cywilnej, na jego wniosek, urlopu bezpłatnego na
  czas wykonywania zajęć, zajmowania określonego stanowiska lub wykonywania
  funkcji poza służbą cywilną.
2. Okres urlopu bezpłatnego, o którym mowa w ust. 1, zalicza się - łącznie w
  wymiarze nie dłuższym niż 5 lat - do okresu pracy, od którego zależą
  uprawnienia pracownicze urzędnika służby cywilnej.
                                   Art. 56.
1. Od decyzji określonych w art. 51, 54 i 55 urzędnikowi służby cywilnej
  przysługuje odwołanie do Prezesa Rady Ministrów w ciągu 14 dni od dnia
  doręczenia decyzji.
2. Wniesienie odwołania nie wstrzymuje wykonania decyzji.
3. Na decyzję Prezesa Rady Ministrów służy skarga do Naczelnego Sądu
  Administracyjnego.
                                   Art. 57.
1. Szef Służby Cywilnej, jeżeli przemawia za tym szczególny interes służby
  cywilnej, może przenieść urzędnika służby cywilnej w stan nieczynny na okres
  do jednego roku. Jeżeli po upływie tego okresu nie ustały okoliczności
  uzasadniające przeniesienie w stan nieczynny, Szef Służby Cywilnej może
  przedłużyć na czas określony, nie dłuższy niż 6 miesięcy, pozostawanie tego
  urzędnika w stanie nieczynnym.
2. W okresie pozostawania w stanie nieczynnym urzędnik służby cywilnej nie
  \wiadczy pracy, zachowując prawo do wynagrodzenia, dodatku służby cywilnej
  oraz innych uprawnień i świadczeń przysługujących w służbie cywilnej.
3. Do urzędnika służby cywilnej przeniesionego w stan nieczynny stosuje się
  odpowiednio przepis art. 72.
4. Urzędnik służby cywilnej przeniesiony w stan nieczynny jest obowiązany do
  podjęcia wykonywania obowiązków służbowych w każdym czasie na wezwanie Szefa
  Służby Cywilnej.
5. Dyrektor generalny urzędu wyznacza urzędnikowi służby cywilnej
  podejmującemu wykonywanie obowiązków po okresie pozostawania w stanie
  nieczynnym stanowisko pracy, uwzględniając jego przygotowanie zawodowe.
6. Udział urzędnika przeniesionego w stan nieczynny w konkursie na
  stanowisko, o którym mowa w art. 41 ust. 1, wymaga zgody Szefa Służby
  Cywilnej.
7. Okres pozostawania w stanie nieczynnym wlicza się do okresu zatrudnienia,
  od którego zależą uprawnienia pracownicze urzędnika służby cywilnej.
                                   Art. 58.
1. Stosunek pracy członka korpusu służby cywilnej tymczasowo aresztowanego
  ulega z mocy prawa zawieszeniu. W okresie zawieszenia członek korpusu służby
  cywilnej otrzymuje połowę wynagrodzenia przysługującego mu do dnia
  tymczasowego aresztowania.
2. W przypadku umorzenia postępowania karnego albo wydania wyroku
  uniewinniającego członkowi korpusu służby cywilnej należy wypłacić pozostałą
  część wynagrodzenia miesięcznego; nie dotyczy to warunkowego umorzenia
  postępowania karnego.
3. Okres zawieszenia stosunku pracy wskutek tymczasowego aresztowania wlicza
  się do okresu zatrudnienia, od którego zależą uprawnienia pracownicze
  członka korpusu służby cywilnej.
                                   Art. 59.
1. Dyrektor generalny urzędu może zawiesić członka korpusu służby cywilnej w
  pełnieniu obowiązków, jeżeli zostało wszczęte przeciwko niemu postępowanie
  dyscyplinarne lub karne.
2. Okres zawieszenia, o którym mowa w ust. 1, trwa do czasu zakończenia
  postępowania dyscyplinarnego lub karnego, nie dłużej jednak niż 3 miesiące.
3. W okresie zawieszenia, o którym mowa w ust. 1, członek korpusu służby
  cywilnej zachowuje prawo do wynagrodzenia oraz innych uprawnień i świadczeń
  przysługujących w służbie cywilnej.
4. Okres zawieszenia wlicza się do okresu zatrudnienia, od którego zależą
  uprawnienia pracownicze członka korpusu służby cywilnej.
5. W stosunku do Sekretarza Rady Ministrów oraz dyrektora generalnego urzędu
  czynności, o których mowa w ust. 1, dokonuje Szef Służby Cywilnej.
                                   Art. 60.
Stosunek pracy urzędnika służby cywilnej wygasa w razie:
   1) odmowy złożenia ślubowania,
   2) zrzeczenia się obywatelstwa polskiego,
   3) prawomocnego orzeczenia kary dyscyplinarnej wydalenia ze służby
     cywilnej,
   4) prawomocnego skazania za przestępstwo popełnione umyślnie,
   5) prawomocnego orzeczenia utraty praw publicznych lub zakazu wykonywania
     zawodu urzędnika w służbie cywilnej,
   6) upływu 3 miesięcy nieobecności w pracy z powodu tymczasowego
     aresztowania,
   7) odmowy wykonania decyzji w sprawie przeniesienia, o którym mowa w art.
     50, lub niepodjęcia pracy w urzędzie, do którego urzędnik został
     przeniesiony w trybie art. 51 lub 54,
   8) niepodjęcia wykonywania obowiązków służbowych mimo wezwania, o którym
     mowa w art. 57 ust. 4.
   
                                   Art. 61.
1. Rozwiązanie stosunku pracy urzędnika służby cywilnej następuje, z
  zachowaniem trzymiesięcznego okresu wypowiedzenia, w razie:
   1) dwukrotnej, następującej po sobie, negatywnej oceny, o której mowa w
     art. 74 ust. 1,
   2) stwierdzenia przez lekarza orzecznika Zakładu Ubezpieczeń Społecznych
     trwałej niezdolności do pracy uniemożliwiającej wykonywanie obowiązków
     urzędnika służby cywilnej; w celu zbadania stanu zdrowia urzędnika tego
     można skierować do Zakładu Ubezpieczeń Społecznych z urzędu lub na jego
     prośbę,
   3) utraty nieposzlakowanej opinii,
   4) postępowania karnego toczącego się przez okres dłuższy niż 3 miesiące.
2. Rozwiązanie stosunku pracy urzędnika służby cywilnej może nastąpić, z
  zachowaniem trzymiesięcznego okresu wypowiedzenia, w razie:
   1) osiągnięcia wieku 65 lat, jeżeli okres zatrudnienia umożliwia mu
     uzyskanie prawa do emerytury,
   2) odmowy poddania się badaniu przez lekarza orzecznika Zakładu Ubezpieczeń
     Społecznych,
   3) likwidacji urzędu, jeżeli nie jest możliwe przeniesienie, o którym mowa
     w art. 54.
3. Rozwiązanie stosunku pracy z urzędnikiem służby cywilnej bez wypowiedzenia
  może nastąpić w razie jego nieobecności w pracy z powodu choroby trwającej
  dłużej niż rok.
4. Rozwiązanie stosunku pracy z urzędnikiem służby cywilnej z przyczyn
  określonych w ust. 1-3 nie może naruszać przepisów dotyczących szczególnej
  ochrony pracowników w zakresie wypowiedzenia i rozwiązania stosunku pracy.
5. Rozwiązanie stosunku pracy z urzędnikiem służby cywilnej może nastąpić
  także w drodze porozumienia stron lub za trzymiesięcznym wypowiedzeniem na
  skutek rezygnacji urzędnika służby cywilnej.
                                   Art. 62.
W okresie wypowiedzenia członek korpusu służby cywilnej może być zwolniony z
pełnienia obowiązków, z zachowaniem prawa do wynagrodzenia.
                                   Art. 63.
1. W razie rozwiązania stosunku pracy z urzędnikiem służby cywilnej, z
  przyczyn określonych w art. 61 ust. 2 pkt 3, w okresie między ustaniem
  zatrudnienia w likwidowanym urzędzie a podjęciem pracy lub działalności
  gospodarczej, urzędnikowi temu przysługuje świadczenie pieniężne ze środków
  budżetu państwa, przez okres nie dłuższy niż 6 miesięcy, obliczane jak
  ekwiwalent pieniężny za urlop wypoczynkowy. Świadczenie to nie przysługuje
  urzędnikowi, który nabył prawo do emerytury.
2. W razie gdy w okresie, o którym mowa w ust. 1, były urzędnik służby
  cywilnej pobiera zasiłek chorobowy albo macierzyński, wysokość świadczenia
  pieniężnego ulega odpowiedniemu obniżeniu.
3. Okres pobierania świadczenia pieniężnego, o którym mowa w ust. 1, wlicza
  się do okresów pracy wymaganych do nabycia lub zachowania uprawnień
  pracowniczych oraz do okresów zatrudnienia w rozumieniu przepisów o
  emeryturach i rentach z Funduszu Ubezpieczeń Społecznych - na takich
  warunkach, na jakich wlicza się okres pobierania zasiłku dla bezrobotnych,
  określonych w przepisach o zatrudnieniu i przeciwdziałaniu bezrobociu. Od
  świadczenia pieniężnego urząd odprowadza składkę na ubezpieczenia społeczne
  na zasadach przewidzianych dla wynagrodzenia wypłacanego w czasie trwania
  stosunku pracy.
                                   Art. 64.
1. Dyrektor generalny urzędu rozwiązuje stosunek pracy lub stwierdza
  wygaśnięcie stosunku pracy członka korpusu służby cywilnej.
2. W stosunku do Sekretarza Rady Ministrów i dyrektora generalnego urzędu
  czynności, o których mowa w ust. 1, dokonuje Szef Służby Cywilnej,
                                   Art. 65.
W razie przeniesienia członka korpusu służby cywilnej do innego urzędu jego
akta osobowe wraz z pozostałą dokumentacją w sprawach związanych ze stosunkiem
pracy przekazuje się do urzędu, w którym członek korpusu służby cywilnej ma
być zatrudniony.
                                   Art. 66.
Przepisów art. 60 i 61 nie stosuje się wobec Szefa Służby Cywilnej oraz
zastępcy Szefa Służby Cywilnej.
                                  Rozdział 6
                   Obowiązki członka korpusu służby cywilnej
                                       
                                   Art. 67.
1. Członek korpusu służby cywilnej jest obowiązany w szczególności:
   1) przestrzegać Konstytucji Rzeczypospolitej Polskiej i innych przepisów
     prawa,
   2) chronić interesy państwa oraz prawa człowieka i obywatela,
   3) racjonalnie gospodarować środkami publicznymi,
   4) rzetelnie i bezstronnie, sprawnie i terminowo wykonywać powierzone
     zadania,
   5) dochowywać tajemnicy ustawowo chronionej,
   6) rozwijać wiedzę zawodową,
   7) godnie zachowywać się w służbie oraz poza nią.
2. Dyrektor generalny urzędu jest obowiązany zapewnić członkowi korpusu
  służby cywilnej właściwe warunki do wykonywania obowiązków określonych w
  ustawie.
                                   Art. 68.
1. Członek korpusu służby cywilnej jest obowiązany wykonywać polecenia
  służbowe przełożonych.
2. Jeżeli członek korpusu służby cywilnej jest przekonany, że polecenie jest
  niezgodne z prawem albo zawiera znamiona pomyłki, jest on obowiązany na
  piśmie poinformować o tym przełożonego. W razie pisemnego potwierdzenia
  polecenia, jest obowiązany je wykonać.
3. Członek korpusu służby cywilnej nie wykonuje polecenia, jeżeli
  prowadziłoby to do popełnienia przestępstwa lub wykroczenia, o czym
  niezwłocznie informuje dyrektora generalnego urzędu.
                                   Art. 69.
1. Członek korpusu służby cywilnej przy wykonywaniu obowiązków służbowych nie
  może kierować się interesem jednostkowym lub grupowym.
2. Członkowi korpusu służby cywilnej nie wolno publicznie manifestować
  poglądów politycznych.
3. Członkowi korpusu służby cywilnej nie wolno uczestniczyć w strajku lub
  akcji protestacyjnej zakłócającej normalne funkcjonowanie urzędu.
4. Urzędnik służby cywilnej nie może pełnić funkcji w związkach zawodowych.
5. Urzędnik służby cywilnej nie ma prawa tworzenia ani uczestniczenia w
  partiach politycznych.
6. Urzędnik służby cywilnej nie może łączyć pracy w służbie cywilnej z
  mandatem radnego.
                                   Art. 70.
1. Przepisu art. 69 ust. 2 nie stosuje się wobec urzędnika służby cywilnej w
  czasie urlopu bezpłatnego udzielonego mu, zgodnie z art. 55 ust. 1, w
  związku z ubieganiem się o mandat radnego na czas kampanii wyborczej, a w
  razie uzyskania mandatu - na czas jego wykonywania.
2. Przepisu art. 69 ust. 2 nie stosuje się także wobec pracownika służby
  cywilnej w czasie urlopu bezpłatnego udzielonego mu, zgodnie z art. 174
  Kodeksu pracy, w związku z ubieganiem się o mandat radnego na czas kampanii
  wyborczej.
                                   Art. 71.
W służbie cywilnej nie może powstać stosunek podległości służbowej między
małżonkami oraz osobami pozostającymi ze sobą w stosunku pokrewieństwa do
drugiego stopnia włącznie lub powinowactwa pierwszego stopnia oraz w stosunku
przysposobienia, opieki lub kurateli.
                                   Art. 72.
1. Członek korpusu służby cywilnej nie może podejmować dodatkowego
  zatrudnienia bez zgody dyrektora generalnego urzędu, ani wykonywać czynności
  lub zajęć sprzecznych z obowiązkami wynikającymi z ustawy lub podważających
  zaufanie do służby cywilnej.
2. Urzędnik służby cywilnej nie może podejmować zajęć zarobkowych bez zgody
  dyrektora generalnego urzędu.
                                   Art. 73.
1. Członek korpusu służby cywilnej podlega stałej ocenie bezpośredniego
  przełożonego w zakresie wykonywania powierzonych zadań, a także w celu
  ustalenia indywidualnego programu rozwoju zawodowego.
2. Dyrektora generalnego urzędu ocenia Szef Służby Cywilnej w porozumieniu z
  właściwym ministrem, kierownikiem urzędu centralnego lub wojewodą.
  Sekretarza Rady Ministrów ocenia Prezes Rady Ministrów.
                                   Art. 74.
1. Nie rzadziej niż raz na 2 lata lub w każdym czasie z własnej inicjatywy
  bezpośredni przełożony sporządza na piśmie okresową ocenę urzędnika służby
  cywilnej, wraz z wnioskami dotyczącymi jego indywidualnego programu rozwoju
  zawodowego.
2. Ocena, o której mowa w ust. 1, dotyczy wykonywania przez urzędnika służby
  cywilnej obowiązków wynikających z opisu zajmowanego przez niego stanowiska
  pracy. Ocenę niezwłocznie doręcza się urzędnikowi.
3. Prezes Rady Ministrów określi, w drodze rozporządzenia, szczegółowe zasady
  przeprowadzania ocen urzędników służby cywilnej.
                                   Art. 75.
1. Od oceny służy, w ciągu 7 dni od dnia doręczenia oceny, sprzeciw do
  dyrektora generalnego urzędu.
2. W razie nieuwzględnienia przez dyrektora generalnego sprzeciwu, o którym
  mowa w ust. 1, urzędnik służby cywilnej może, w ciągu 14 dni od dnia
  doręczenia decyzji dyrektora, odwołać się do sądu pracy.
                                   Art. 76.
W razie negatywnej oceny urzędnik służby cywilnej podlega ponownej ocenie, nie
wcześniej niż po upływie 6 miesięcy od dnia doręczenia oceny.
                                   Art. 77.
Przepisów art. 73-76 nie stosuje się wobec Szefa Służby Cywilnej oraz zastępcy
Szefa Służby Cywilnej.
                                  Rozdział 7
                  Uprawnienia członka korpusu służby cywilnej
                                       
                                   Art. 78.
Wynagrodzenie w służbie cywilnej ustala się z zastosowaniem mnożników
prognozowanego przeciętnego wynagrodzenia w państwowej sferze budżetowej.
                                   Art. 79.
1. Ustanawia się 9 stopni służbowych urzędników służby cywilnej.
2. Stopniom służbowym są przyporządkowane stawki dodatku służby cywilnej z
  tytułu posiadanego stopnia służbowego.
                                   Art. 80.
1. Wynagrodzenie pracownika służby cywilnej składa się z wynagrodzenia
  zasadniczego przewidzianego dla zajmowanego stanowiska pracy i dodatku za
  wieloletnią pracę w służbie cywilnej.
2. Wynagrodzenie urzędnika służby cywilnej składa się z wynagrodzenia
  zasadniczego przewidzianego dla zajmowanego stanowiska pracy, dodatku za
  wieloletnią pracę w służbie cywilnej oraz dodatku służby cywilnej z tytułu
  posiadanego stopnia służbowego.
3. Prezes Rady Ministrów określi, w drodze rozporządzenia:
   1) mnożniki do ustalenia wynagrodzenia zasadniczego członków korpusu służby
     cywilnej,
   2) stopnie służbowe urzędników służby cywilnej i mnożniki dodatku służby
     cywilnej.
                                   Art. 81.
1. Urzędnik służby cywilnej może otrzymać kolejny stopień służbowy po
  uzyskaniu pozytywnej oceny, o której mowa w art. 74 ust. 1, jeżeli zawiera
  ona umotywowany wniosek bezpośredniego przełożonego o przyznanie urzędnikowi
  kolejnego stopnia służbowego. Pozytywna ocena nie zawierająca takiego
  wniosku nie skutkuje przyznaniem urzędnikowi kolejnego stopnia służbowego.
2. Na wniosek dyrektora generalnego urzędu, umotywowany szczególnymi wynikami
  pracy, Szef Służby Cywilnej może wyrazić zgodę na wcześniejsze przyznanie
  kolejnego stopnia służbowego, jednak nie wcześniej niż po upływie 12
  miesięcy od uzyskania posiadanego stopnia.
3. Bieg terminu, o którym mowa w ust. 2, nie rozpoczyna się, a rozpoczęty
  ulega zawieszeniu, do czasu:
   1) uzyskania oceny pozytywnej,  w razie otrzymania oceny negatywnej,
   2) podjęcia pełnienia obowiązków, w razie zawieszenia w ich pełnieniu.
                                   Art. 82.
1. Członkowi korpusu służby cywilnej przysługuje dodatek za wieloletnią pracę
  w służbie cywilnej w wysokości wynoszącej po 5 latach pracy 5% miesięcznego
  wynagrodzenia zasadniczego. Dodatek ten wzrasta o 1% za każdy dalszy rok
  pracy aż do osiągnięcia 20% miesięcznego wynagrodzenia zasadniczego.
2. Do okresów pracy uprawniających do dodatku za wieloletnią pracę w służbie
  cywilnej wlicza się wszystkie poprzednie zakończone okresy zatrudnienia oraz
  inne udowodnione okresy, jeżeli z mocy odrębnych przepisów podlegają one
  wliczeniu do okresu pracy, od którego zależą uprawnienia pracownicze.
3. Do okresów pracy, o których mowa w ust. 2, nie wlicza się okresów
  zatrudnienia w partii komunistycznej (Polskiej Partii Robotniczej i Polskiej
  Zjednoczonej Partii Robotniczej), jak również w organach bezpieczeństwa
  państwa w rozumieniu art. 2 ustawy z dnia 11 kwietnia 1997 r. o ujawnieniu
  pracy lub służby w organach bezpieczeństwa państwa lub współpracy z nimi w
  latach 1944-1990 osób pełniących funkcje publiczne (Dz.U. Nr 70, poz. 443 i
  z 1998 r. Nr 131, poz. 860) w okresie od dnia 22 lipca 1944 r. do dnia 1
  lipca 1989 r.
4. Prezes Rady Ministrów określi, w drodze rozporządzenia, szczegółowe zasady
  przyznawania i wypłacania dodatku, o którym mowa w ust. 1.
                                   Art. 83.
1. Za wieloletnią pracę członek korpusu służby cywilnej otrzymuje nagrodę
  jubileuszową w wysokości:
   1) po 20 latach pracy - 75% wynagrodzenia miesięcznego,
   2) po 25 latach pracy - 100% wynagrodzenia miesięcznego,
   3) po 30 latach pracy - 150% wynagrodzenia miesięcznego,
   4) po 35 latach pracy - 200% wynagrodzenia miesięcznego,
   5) po 40 latach pracy - 300% wynagrodzenia miesięcznego,
   6) po 45 latach pracy - 400% wynagrodzenia miesięcznego.
2. Do okresów pracy, o których mowa w ust. 1,  wlicza się wszystkie
  poprzednie zakończone okresy zatrudnienia oraz inne udowodnione okresy,
  jeżeli z mocy odrębnych przepisów podlegają one wliczeniu do okresu pracy,
  od którego zależą uprawnienia pracownicze.
3. Do okresów pracy, o których mowa w ust. 2, nie wlicza się okresów
  zatrudnienia w partii komunistycznej (Polskiej Partii Robotniczej i Polskiej
  Zjednoczonej Partii Robotniczej), jak również w organach bezpieczeństwa
  państwa w rozumieniu art. 2 ustawy z dnia 11 kwietnia 1997 r. o ujawnieniu
  pracy lub służby w organach bezpieczeństwa państwa lub współpracy z nimi w
  latach 1944-1990 osób pełniących funkcje publiczne (Dz.U. Nr 70, poz. 443 i
  z 1998 r. Nr 131, poz. 860) w okresie od dnia 22 lipca 1944 r. do dnia 1
  lipca 1989 r.
4. Prezes Rady Ministrów określi, w drodze rozporządzenia, szczegółowe zasady
  ustalania i wypłacania nagrody jubileuszowej.
                                   Art. 84.
Członkom korpusu służby cywilnej przysługuje dodatkowe wynagrodzenie roczne na
zasadach określonych w odrębnych przepisach.
                                   Art. 85.
1. Członkom korpusu służby cywilnej za szczególne osiągnięcia w pracy
  zawodowej można przyznać nagrodę ze specjalnie utworzonego w tym celu
  funduszu nagród w służbie cywilnej.
2. Fundusz nagród, o którym mowa w ust. 1, w wysokości 3% planowanych
  wynagrodzeń osobowych pozostaje w dyspozycji dyrektorów generalnych urzędów
  i może być przez nich podwyższany w ramach posiadanych środków na
  wynagrodzenia.
                                   Art. 86.
1. Członkowi korpusu służby cywilnej delegowanemu służbowo do zajęć poza
  siedzibą urzędu, w którym wykonuje pracę, przysługują należności na zasadach
  określonych w przepisach w sprawie zasad ustalania oraz wysokości należności
  przysługujących pracownikom z tytułu podróży służbowej, wydanych na
  podstawie Kodeksu pracy.
2. Urzędnikowi służby cywilnej przeniesionemu zgodnie z art. 51 ust. 2,
  oprócz udostępnienia mieszkania odpowiedniego do jego sytuacji rodzinnej,
  przysługuje zwrot kosztów przeniesienia, zwrot opłat za udostępnione czasowo
  mieszkanie oraz  jednorazowe świadczenie w wysokości trzymiesięcznego
  wynagrodzenia. Do kosztów przeniesienia zalicza się koszty przejazdu
  urzędnika i członków jego rodziny oraz przewozu mienia.
3. Prezes Rady Ministrów określi, w drodze rozporządzenia, szczegółowe
  warunki przyznawania świadczeń, o których mowa w ust. 2, przysługujących
  urzędnikowi służby cywilnej przeniesionemu do pracy w innej miejscowości.
                                   Art. 87.
1. Członkowi korpusu służby cywilnej, którego stosunek pracy ustał w związku
  z przejściem na rentę z tytułu niezdolności do pracy lub emeryturę,
  przysługuje jednorazowa odprawa w wysokości trzymiesięcznego wynagrodzenia,
  a jeżeli członek korpusu przepracował co najmniej 20 lat w służbie cywilnej,
  jednorazowa odprawa przysługuje w wysokości sześciomiesięcznego
  wynagrodzenia.
2. Do okresu pracy, o którym mowa w ust. 1, wlicza się wszystkie poprzednie
  zakończone okresy zatrudnienia oraz inne udowodnione okresy, jeżeli z mocy
  odrębnych przepisów podlegają one wliczeniu do okresu pracy, od którego
  zależą uprawnienia pracownicze.
3. Do okresów pracy, o których mowa w ust. 2, nie wlicza się okresów
  zatrudnienia w partii komunistycznej (Polskiej Partii Robotniczej i Polskiej
  Zjednoczonej Partii Robotniczej), jak również w organach bezpieczeństwa
  państwa w rozumieniu art. 2 ustawy z dnia 11 kwietnia 1997 r. o ujawnieniu
  pracy lub służby w organach bezpieczeństwa państwa lub współpracy z nimi w
  latach 1944-1990 osób pełniących funkcje publiczne (Dz.U. Nr 70, poz. 443 i
  z 1998 r. Nr 131, poz. 860) w okresie od dnia 22 lipca 1944 r. do dnia 1
  lipca 1989 r.
4. Odprawę, o której mowa w ust. 1, oblicza się jak ekwiwalent pieniężny za
  urlop wypoczynkowy.
                                   Art. 88.
1. Urzędnikowi służby cywilnej zatrudnionemu w służbie cywilnej przez okres
  nie krótszy niż 10 lat przysługuje corocznie dodatkowy urlop wypoczynkowy w
  wymiarze 6 dni roboczych, a po 20 latach pracy w służbie cywilnej w wymiarze
  12 dni roboczych.
2. Do okresu pracy uprawniającego do dodatkowego urlopu wypoczynkowego wlicza
  się okres zatrudnienia w administracji publicznej.
                                   Art. 89.
Za czas niezdolności do pracy wskutek choroby urzędnikowi służby cywilnej
przysługują przez okres roku wynagrodzenie i zasiłek chorobowy w wysokości i
na zasadach określonych w odrębnych przepisach.
                                   Art. 90.
1. Urzędnikowi służby cywilnej zatrudnionemu w służbie cywilnej przez okres
  nie krótszy niż 10 lat można udzielić płatnego urlopu dla poratowania
  zdrowia w wymiarze nie przekraczającym jednorazowo 6 miesięcy.
2. Urlopu dla poratowania zdrowia nie można udzielić, jeżeli urzędnik służby
  cywilnej nie wykonywał pracy przez okres roku z powodu niezdolności do pracy
  wskutek choroby.
3. Urlopu dla poratowania zdrowia udziela, na umotywowany opinią lekarską
  wniosek urzędnika służby cywilnej, dyrektor generalny urzędu.
4. Dyrektor generalny urzędu nie może dopuścić do pracy urzędnika służby
  cywilnej, który korzystał z urlopu dla poratowania zdrowia, bez aktualnego
  orzeczenia lekarskiego stwierdzającego brak przeciwwskazań do pracy na
  określonym stanowisku.
5. Urlopu dla poratowania zdrowia udziela: Szefowi Służby Cywilnej, zastępcy
  Szefa Służby Cywilnej oraz Sekretarzowi Rady Ministrów - Prezes Rady
  Ministrów, a dyrektorowi generalnemu urzędu - Szef Służby Cywilnej. Przepis
  ust. 4 stosuje się odpowiednio.
6. Do okresu pracy uprawniającego do dodatkowego urlopu dla poratowania
  zdrowia wlicza się okres zatrudnienia w administracji publicznej.
                                   Art. 91.
1. W razie wygaśnięcia stosunku pracy urzędnika służby cywilnej z powodu
  tymczasowego aresztowania, dyrektor generalny urzędu, w którym urzędnik ten
  wykonywał pracę, jest obowiązany ponownie zatrudnić go, uwzględniając jego
  przygotowanie zawodowe, jeżeli postępowanie karne zostało umorzone lub gdy
  zapadł wyrok uniewinniający, a urzędnik ten zgłosił swój powrót do pracy w
  ciągu 7 dni od uprawomocnienia się orzeczenia.
2. Przepis ust. 1 stosuje się odpowiednio w razie rozwiązania stosunku pracy
  urzędnika służby cywilnej z przyczyny określonej w art. 61 ust. 1 pkt 4.
3. Przepisu ust. 1 nie stosuje się, jeżeli postępowanie karne umorzono z
  powodu przedawnienia albo amnestii, a także w razie warunkowego umorzenia
  postępowania.
4. W razie odmowy ponownego zatrudnienia w służbie cywilnej, urzędnikowi, o
  którym mowa w ust. 1 i 2, przysługuje odwołanie do Szefa Służby Cywilnej w
  ciągu 14 dni od dnia doręczenia decyzji w tej sprawie. Od decyzji Szefa
  Służby Cywilnej przysługuje odwołanie do sądu pracy.
                                   Art. 92.
1. Czas pracy członków korpusu służby cywilnej nie może przekraczać 8 godzin
  na dobę i średnio 40 godzin tygodniowo w przyjętym okresie rozliczeniowym
  nie dłuższym niż 8 tygodni.
2. W przypadkach uzasadnionych rodzajem pracy i jej organizacją mogą być
  stosowane rozkłady czasu pracy, w których jest dopuszczalne przedłużenie
  czasu pracy do 12 godzin na dobę. W rozkładach tych czas pracy nie może
  jednak przekraczać średnio 40 godzin na tydzień w przyjętym okresie
  rozliczeniowym nie dłuższym niż 12 tygodni.
3. Rozkład czasu pracy w tygodniu oraz jego wymiar w poszczególnych dniach
  tygodnia ustala dyrektor generalny urzędu według zasad określonych, w drodze
  rozporządzenia, przez Prezesa Rady Ministrów. Dni tygodnia nie będących
  dniami pracy w urzędzie nie wlicza się do urlopu wypoczynkowego.
4. Jeżeli wymagają tego potrzeby urzędu, członek korpusu służby cywilnej na
  polecenie przełożonego wykonuje pracę poza normalnymi godzinami pracy, w tym
  w wyjątkowych przypadkach także w nocy oraz w niedziele i święta.
5. Pracownikowi służby cywilnej za pracę wykonywaną na polecenie przełożonego
  poza normalnymi godzinami pracy przysługuje czas wolny w tym samym wymiarze.
  Na wniosek pracownika wolny czas może być udzielony w okresie bezpośrednio
  poprzedzającym urlop wypoczynkowy lub po jego zakończeniu.
6. Urzędnikowi służby cywilnej za pracę poza normalnymi godzinami pracy
  wykonywaną w porze nocnej przysługuje czas wolny w tym samym wymiarze.
7. Urzędnikowi służby cywilnej za pracę w niedzielę przysługuje dzień wolny
  od pracy w najbliższym tygodniu, a za pracę w święto przysługuje inny dzień
  wolny.
8. Przepisów ust. 2 i 4 nie stosuje się do kobiet w ciąży oraz - bez ich
  zgody - do członków korpusu służby cywilnej sprawujących pieczę nad osobami
  wymagającymi stałej opieki lub opiekujących się dziećmi w wieku do lat
  ośmiu.
                                   Art. 93.
1. Członkowi korpusu służby cywilnej przysługują świadczenia emerytalne i
  rentowe na zasadach określonych w przepisach o emeryturach i rentach z
  Funduszu Ubezpieczeń Społecznych.
2. W razie rozwiązania z pracownikiem służby cywilnej stosunku pracy z powodu
  likwidacji urzędu, pracownikowi temu przysługuje emerytura, jeżeli mężczyzna
  ukończył 60 lat, a kobieta - 55 lat oraz jeżeli ma wymagany okres
  zatrudnienia.
3. Przepis ust. 2 stosuje się do osób urodzonych przed 1 stycznia 1949 r.
                                   Art. 94.
Prezes Rady Ministrów, mając na względzie szczególny charakter wykonywanych
zadań i warunki ich wykonywania, może określać, w drodze rozporządzenia:
   1) uprawnienia szczególne w zakresie płac i innych świadczeń
     przysługujących niektórym kategoriom członków korpusu służby cywilnej
     oraz zasady przyznawania tych świadczeń i ich wysokość,
   2) inne dodatki do wynagrodzenia niż przewidziane w ustawie,
 jeżeli te świadczenia i dodatki były przewidziane w przepisach
  obowiązujących w dniu wejścia w życie ustawy.
   
                                   Art. 95.
Członkom korpusu służby cywilnej zatrudnionym na stanowisku kuratora oświaty
lub na stanowiskach wymagających kwalifikacji pedagogicznych przysługują
uprawnienia określone w art. 30, 31, art. 32 ust. 3, art. 33, 36, 46, 51, 5860,
86, 88 i 90 ustawy z dnia 26 stycznia 1982 r. Karta Nauczyciela (Dz.U. z
1997 r. Nr 56, poz. 357 i z 1998 r. Nr 106, poz. 668), a okres zatrudnienia na
tych stanowiskach wlicza się do okresu zatrudnienia, od którego zależą
uprawnienia nauczyciela określone w tej ustawie.
                                   Art. 96.
Na zasadach określonych w odrębnych przepisach członkowie korpusu służby
cywilnej korzystają z ochrony przewidzianej dla funkcjonariuszy publicznych.
                                   Art. 97.
Przepisów art. 78 - 87 i art. 92 nie stosuje się wobec Szefa Służby Cywilnej
oraz zastępcy Szefa Służby Cywilnej.
                                  Rozdział 8
                     Szkolenie i rozwój w służbie cywilnej
                                       
                                   Art. 98.
1.Członek korpusu służby cywilnej uczestniczy w szkoleniach w służbie
  cywilnej.
2. Szkolenia w służbie cywilnej obejmują:
   1) szkolenia centralne - planowane, organizowane i nadzorowane przez Szefa
     Służby Cywilnej,
   2) szkolenia powszechne - planowane, organizowane i nadzorowane przez
     dyrektora generalnego urzędu,
   3) szkolenia w ramach indywidualnego programu rozwoju zawodowego urzędnika
     służby cywilnej - planowane, organizowane i nadzorowane przez dyrektora
     generalnego urzędu w porozumieniu z zatrudnionym w danym urzędzie
     urzędnikiem służby cywilnej,
   4) studium zarządzania strategicznego dla dyrektorów generalnych urzędów,
   5) szkolenia specjalistyczne - planowane, organizowane i nadzorowane przez
     dyrektora generalnego urzędu, obejmujące tematykę związaną z zadaniami
     urzędu.
   
                                   Art. 99.
1. Szef Służby Cywilnej ustala corocznie plan szkoleń centralnych w służbie
  cywilnej.
2. Plan szkoleń centralnych zawiera w szczególności:
   1) priorytety szkoleniowe wobec członków korpusu służby cywilnej,
   2) rodzaje szkoleń mających szczególne znaczenie w danym roku,
   3) inne zalecenia i informacje dla osób organizujących i nadzorujących
     szkolenia w służbie cywilnej.
3. Przy ustalaniu programów szkoleń Szef Służby Cywilnej współdziała w
  szczególności z Krajową Szkołą Administracji Publicznej.
                                   Art. 100.
1. Dyrektor generalny urzędu ustala, odrębnie dla każdego urzędnika służby
  cywilnej zatrudnionego w kierowanym przez niego urzędzie, indywidualny
  program rozwoju zawodowego, stanowiący podstawę do kierowania urzędnika na
  szkolenia, biorąc pod uwagę w szczególności:
   1) ocenę pracy urzędnika, dokonaną przez bezpośredniego przełożonego,
   2) perspektywy wykonywania pracy zawodowej przez urzędnika,
   3) potrzeby i możliwości urzędu w zakresie zatrudnienia,
   4) potrzeby i możliwości urzędnika ustalane w wyniku przeprowadzonych z nim
     uzgodnień.
2. Indywidualny program rozwoju zawodowego dla dyrektora generalnego urzędu
  jest ustalany  przez Szefa Służby Cywilnej. Przepis ust. 1 stosuje się
  odpowiednio.
                                   Art. 101.
1. Uczestnictwo członka korpusu służby cywilnej w szkoleniach przewidzianych
  dla służby cywilnej jest traktowane na równi z wykonywaniem przez niego
  obowiązków służbowych.
2. Członek korpusu służby cywilnej nie ponosi opłat z tytułu uczestnictwa w
  szkoleniach przewidzianych dla służby cywilnej.
3. W wyjątkowych przypadkach dyrektor generalny urzędu może wyrazić zgodę na
  pokrycie przez urząd, w całości lub w części, kosztów uczestnictwa członka
  korpusu służby cywilnej w szkoleniach i zajęciach innych niż przewidziane
  dla służby cywilnej.
                                   Art. 102.
1. Dyrektor generalny urzędu może skierować członka korpusu służby cywilnej
  mającego wykształcenie prawnicze na aplikację legislacyjną. Wzajemne prawa i
  obowiązki urzędu i członka korpusu służby cywilnej związane ze skierowaniem
  na aplikację legislacyjną określa umowa zawarta między dyrektorem generalnym
  urzędu a członkiem korpusu służby cywilnej.
2. Aplikacja legislacyjna kończy się egzaminem.
3. Prezes Rady Ministrów określa, w drodze rozporządzenia, szczegółowe zasady
  i tryb organizowania i odbywania aplikacji, uwzględniając w szczególności:
  dziedziny prawa będące podstawą opracowania programu aplikacji
  legislacyjnej, warunki i tryb przyjmowania na aplikację, także osób nie
  będących członkami korpusu służby cywilnej, wysokość opłat za udział w
  aplikacji i tryb ich uiszczania, obowiązki aplikantów i ich patronów,
  szczegółowe zasady, warunki oraz etapy dopuszczania do egzaminu kończącego
  aplikację oraz przeprowadzania go, skład komisji egzaminacyjnej oraz wzór
  zaświadczenia stwierdzającego zdanie egzaminu.
                                   Art. 103.
Koszty szkoleń w służbie cywilnej są pokrywane ze środków:
   1) wyodrębnionych w budżetach poszczególnych urzędów dla finansowania
     szkoleń powszechnych, szkoleń w ramach indywidualnego programu rozwoju
     zawodowego urzędnika służby cywilnej oraz szkoleń specjalistycznych,
   2) rezerwy budżetowej przeznaczonej na szkolenia członków korpusu służby
     cywilnej dla finansowania szkoleń centralnych oraz studium zarządzania
     strategicznego.
   
                                   Art. 104.
Prezes Rady Ministrów określi, w drodze rozporządzenia, szczegółowe warunki
organizowania i prowadzenia szkoleń w służbie cywilnej obejmujące w
szczególności:
   1) kryteria, jakie muszą spełniać podmioty, którym powierza się prowadzenie
     szkoleń,
   2) sposób i warunki oceny prowadzonych szkoleń.
   
                                   Art. 105.
Przepisy niniejszego rozdziału nie mają zastosowania wobec Sekretarza Rady
Ministrów, Szefa Służby Cywilnej oraz zastępcy Szefa Służby Cywilnej.
                                  Rozdział 9
        Odpowiedzialność dyscyplinarna członka korpusu służby cywilnej
                                       
                                   Art. 106.
1. Urzędnik służby cywilnej oraz pracownik służby cywilnej odpowiadają
  dyscyplinarnie za naruszenie obowiązków członka korpusu służby cywilnej.
2. Postępowanie dyscyplinarne nie może być wszczęte po upływie 3 miesięcy od
  dnia powzięcia przez dyrektora generalnego urzędu wiadomości o naruszeniu
  obowiązków członka korpusu służby cywilnej ani po upływie 2 lat od
  popełnienia tego czynu. W przypadku naruszenia obowiązków przez Sekretarza
  Rady Ministrów albo dyrektora generalnego urzędu termin 3 miesięcy na
  wszczęcie postępowania dyscyplinarnego liczy się od dnia powzięcia
  wiadomości przez Szefa Służby Cywilnej.
3. Jeżeli członek korpusu służby cywilnej z powodu nieobecności w pracy nie
  ma możliwości złożenia wyjaśnień, bieg trzymiesięcznego terminu nie
  rozpoczyna się, a rozpoczęty ulega zawieszeniu do dnia jego stawienia się do
  pracy.
4. Jeżeli czyn członka korpusu służby cywilnej zawiera znamiona przestępstwa,
  przedawnienie następuje nie wcześniej niż przedawnienie przewidziane w
  przepisach Kodeksu karnego.
                                   Art. 107.
1. Karami dyscyplinarnymi stosowanymi wobec urzędników służby cywilnej są:
   1) upomnienie,
   2) nagana,
   3) pozbawienie możliwości awansowania przez okres 2 lat na wyższy stopień
     służbowy,
   4) obniżenie stopnia służbowego służby cywilnej,
   5) zakaz przystępowania do konkursu na wyższe stanowisko w służbie cywilnej
     przez okres 2 lat,
   6) zakaz zajmowania wyższych stanowisk w służbie cywilnej przez okres od 2
     do 5 lat,
   7) wydalenie ze służby cywilnej.
2. Karami dyscyplinarnymi stosowanymi wobec pracowników służby cywilnej są:
   1) upomnienie,
   2) nagana,
   3) nagana z ostrzeżeniem,
   4) nagana z pozbawieniem możliwości awansowania przez okres 2 lat do
     wyższej kategorii zaszeregowania,
   5) obniżenie kategorii zaszeregowania,
   6) wydalenie z pracy w urzędzie.
3. Prawomocne orzeczenie kary wymienionej w ust. 2 pkt 6 powoduje wygaśnięcie
  stosunku pracy.
4. Prawomocne orzeczenie kar wymienionych w ust. 1 pkt 7 oraz ust. 2 pkt 6
  powoduje zakaz ubiegania się o zatrudnienie w korpusie służby cywilnej przez
  okres 5 lat.
                                   Art. 108.
1. Za mniejszej wagi naruszenie obowiązków członka korpusu służby cywilnej
  dyrektor generalny urzędu może ukarać członka korpusu upomnieniem na piśmie.
  Ukaranie może być poprzedzone postępowaniem wyjaśniającym.
2. Członek korpusu służby cywilnej może w ciągu 7 dni od wymierzenia mu kary
  upomnienia wnieść sprzeciw do dyrektora generalnego urzędu.
3. W razie wniesienia sprzeciwu, o którym mowa w ust. 2, dyrektor generalny
  urzędu przekazuje sprawę rzecznikowi dyscyplinarnemu.
4. W przypadku naruszenia obowiązków członka korpusu służby cywilnej, o
  którym mowa w ust. 1, przez Sekretarza Rady Ministrów albo dyrektora
  generalnego urzędu, kary upomnienia udziela Szef Służby Cywilnej. Przepisy
  ust. 2 i 3 stosuje się odpowiednio.
                                   Art. 109.
Sprawy dyscyplinarne członków korpusu służby cywilnej rozpoznają komisje
dyscyplinarne:
   1) w I instancji - komisja dyscyplinarna urzędu,
   2) w II instancji - Wyższa Komisja Dyscyplinarna Służby Cywilnej, zwana
     dalej "Wyższą Komisją Dyscyplinarną".
   
                                   Art. 110.
1. Komisję dyscyplinarną urzędu powołuje dyrektor generalny urzędu spośród
  członków korpusu służby cywilnej zatrudnionych w urzędzie. W razie potrzeby
  Szef Służby Cywilnej może utworzyć komisję dyscyplinarną dla kilku urzędów.
2. Komisję dyscyplinarną urzędu, w liczbie co najmniej 10 członków korpusu
  służby cywilnej, w tym przewodniczącego i zastępców przewodniczącego,
  powołuje się na okres 3 lat.
3. Komisja dyscyplinarna urzędu powołuje ze swojego grona przewodniczącego
  komisji i jego zastępców.
4. Tryb pracy komisji dyscyplinarnej urzędu określa regulamin uchwalony przez
  komisję i zatwierdzony przez dyrektora generalnego urzędu.
                                   Art. 111.
1. Wyższą Komisję Dyscyplinarną powołuje Prezes Rady Ministrów na wniosek
  Szefa Służby Cywilnej spośród urzędników służby cywilnej.
2. Wyższą Komisję Dyscyplinarną, w liczbie 11 członków, powołuje się na okres
  6 lat. Członkowie Wyższej Komisji Dyscyplinarnej pełnią swoje funkcje do
  czasu powołania ich następców.
3. Wyższa Komisja Dyscyplinarna powołuje ze swojego grona przewodniczącego
  Wyższej Komisji Dyscyplinarnej i jego zastępców.
4. Tryb pracy Wyższej Komisji Dyscyplinarnej określa regulamin uchwalany
  przez Komisję.
5. Obsługę prac Wyższej Komisji Dyscyplinarnej zapewnia Urząd Służby
  Cywilnej.
                                   Art. 112.
1. Na czas wykonywania zadań w komisjach dyscyplinarnych jej członkom
  przysługuje zwolnienie od pracy zawodowej.
2. Przepisy art. 17 stosuje się odpowiednio do członków komisji
  dyscyplinarnych.
                                   Art. 113.
Prezes Rady Ministrów określa, w drodze rozporządzenia, wynagrodzenie członków
Wyższej Komisji Dyscyplinarnej oraz komisji dyscyplinarnej urzędu, przyjmując
najniższe wynagrodzenie za pracę pracowników za podstawę ustalania wysokości
wynagrodzenia przewodniczącego, zastępców przewodniczącego i pozostałych
członków tych komisji.
                                   Art. 114.
1. Wyższa Komisja Dyscyplinarna rozpatruje odwołania od orzeczeń komisji
  dyscyplinarnych urzędów.
2. Sprawy dyscyplinarne Sekretarza Rady Ministrów oraz dyrektorów generalnych
  urzędów rozpatruje w I i II instancji Wyższa Komisja Dyscyplinarna, przy
  czym w II instancji Komisja orzeka w pełnym składzie.
                                   Art. 115.
Członkowie komisji dyscyplinarnych są niezawiśli w zakresie orzecznictwa
dyscyplinarnego oraz nie są związani rozstrzygnięciami innych organów
stosujących prawo, z wyjątkiem prawomocnego wyroku sądu.
                                   Art. 116.
1. Komisje dyscyplinarne orzekają w składzie:
   1) w I instancji:
     a) trzech członków, gdy rzecznik dyscyplinarny wniósł o zastosowanie
       kary określonej w art. 107 ust. 1 pkt 1-4 oraz ust. 2 pkt 1-3,
     b) pięciu członków, w tym przewodniczący składu posiadający
       wykształcenie prawnicze, gdy rzecznik dyscyplinarny wniósł o
       zastosowanie kary określonej art. 107 ust. 1 pkt 5-7 oraz ust. 2 pkt 46,

   2) w II instancji pięciu członków, z których co najmniej dwóch powinno
     posiadać wykształcenie prawnicze, gdy rozpatrywana jest sprawa, co do
     której orzeczono karę określoną w art. 107 ust. 1 pkt 5-7 oraz ust. 2 pkt
     4-6.
2. Przewodniczący komisji dyscyplinarnej wyznacza skład orzekający i termin
  rozprawy.
3. W sprawach dotyczących urzędników służby cywilnej przewodniczącym składu
  jest urzędnik służby cywilnej.
                                   Art. 117.
1. Rzecznika dyscyplinarnego urzędu powołuje dyrektor generalny urzędu
  spośród podległych mu urzędników służby cywilnej, a dla spraw
  dyscyplinarnych Sekretarza Rady Ministrów i dyrektora generalnego urzędu Szef
Służby Cywilnej.
2. Rzecznik dyscyplinarny wszczyna postępowanie wyjaśniające na polecenie
  dyrektora generalnego urzędu bądź Szefa Służby Cywilnej - w sprawach
  dyscyplinarnych Sekretarza Rady Ministrów lub dyrektora generalnego urzędu i
  informuje ich o dokonanych ustaleniach. O wszczęciu tego postępowania
  rzecznik zawiadamia osobę, której ono dotyczy.
3. Rzecznik postanawia o przekazaniu komisji dyscyplinarnej wniosku o
  wszczęcie postępowania dyscyplinarnego albo, za zgodą dyrektora urzędu, o
  umorzeniu postępowania wyjaśniającego.
                                   Art. 118.
1. Komisja dyscyplinarna urzędu wszczyna postępowanie dyscyplinarne z dniem
  zgłoszenia wniosku rzecznika dyscyplinarnego o wszczęcie postępowania.
2. Obwiniony ma prawo korzystania z pomocy wybranego przez siebie obrońcy, z
  zastrzeżeniem przepisów o ochronie tajemnicy ustawowo chronionej. W
  przypadku gdy rzecznik dyscyplinarny wniósł o orzeczenie kary wydalenia  ze
  służby, a obwiniony nie ma obrońcy z wyboru, przewodniczący składu
  orzekającego wyznacza obrońcę spośród urzędników służby cywilnej.
3. Komisja dyscyplinarna wydaje orzeczenie po przeprowadzeniu rozprawy, w
  toku której wysłuchuje rzecznika dyscyplinarnego i obwinionego oraz jego
  obrońcy, jeżeli został ustanowiony, a także po rozpatrzeniu innych dowodów
  mających znaczenie w sprawie.
4. Nie usprawiedliwione niestawiennictwo obwinionego lub jego obrońcy nie
  wstrzymuje rozpoznania sprawy.
5. Rozprawa jest jawna. W uzasadnionych przypadkach skład orzekający może
  wyłączyć jawność rozprawy, jednakże ogłoszenie orzeczenia jest jawne.
6. Orzeczenie wraz z uzasadnieniem doręcza się stronom w terminie 7 dni od
  dnia ogłoszenia orzeczenia.
7. Od orzeczenia komisji dyscyplinarnej urzędu strony mogą odwołać się do
  Wyższej Komisji Dyscyplinarnej w ciągu 14 dni od dnia doręczenia orzeczenia.
                                   Art. 119.
1. W postępowaniu przed Wyższą Komisją Dyscyplinarną stosuje się odpowiednio
  przepisy art. 118 ust. 1-6.
2. Od orzeczeń Wyższej Komisji Dyscyplinarnej stronom oraz Szefowi Służby
  Cywilnej przysługuje odwołanie do Sądu Apelacyjnego w Warszawie.
3. Do rozpatrzenia odwołania stosuje się przepisy Kodeksu postępowania
  cywilnego o apelacji.
                                   Art. 120.
1. Odpis prawomocnego orzeczenia komisji dyscyplinarnej dołącza się do akt
  osobowych członka korpusu służby cywilnej.
2. Dyrektor generalny urzędu wykonuje kary, o których mowa w art. 107 ust. 1
  pkt 3-6 oraz ust. 2 pkt 5, z chwilą uprawomocnienia się orzeczenia.
                                   Art. 121.
1. Kary dyscyplinarne określone w art. 107 ust. 1 pkt 1-5 oraz ust. 2 pkt 1-5
  ulegają zatarciu, a odpis orzeczenia dołączony do akt osobowych podlega
  zniszczeniu po upływie 3 lat od dnia doręczenia prawomocnego orzeczenia o
  ukaraniu. Na wniosek ukaranego zatarcie może nastąpić po upływie 2 lat.
2. Jeżeli w okresie przed zatarciem kary dyscyplinarnej członek korpusu
  służby cywilnej będzie ponownie ukarany dyscyplinarnie, termin 3 lat, o
  którym mowa w ust. 1, liczy się od dnia doręczenia prawomocnego orzeczenia o
  ponownym ukaraniu.
3. W przypadku kary dyscyplinarnej określonej w art. 107 ust. 1 pkt 6 i 7
  oraz ust. 2 pkt 6 zatarcie oraz zniszczenie odpisu orzeczenia następuje po
  upływie 3 lat od dnia upływu okresu, na który kara została orzeczona albo
  okresu, o którym mowa w art. 107 ust. 4.
                                   Art. 122.
W postępowaniu przed komisjami dyscyplinarnymi w sprawach nie uregulowanych w
niniejszym rozdziale stosuje się odpowiednio przepisy Kodeksu postępowania
karnego.
                                   Art. 123.
1. Koszty obrońcy z wyboru, który nie jest członkiem korpusu służby cywilnej,
  ponosi obwiniony.
2. Koszty biegłych powołanych przez komisję dyscyplinarną i koszty zleconych
  przez nią ekspertyz ponosi urząd, przy którym działa komisja dyscyplinarna.
                                       
                                   Art. 124.
Przepisy niniejszego rozdziału nie mają zastosowania wobec Szefa Służby
Cywilnej oraz zastępcy Szefa Służby Cywilnej.
                                       
                                  Rozdział 10
                      Zmiany w przepisach obowiązujących
                                       
                                   Art. 125.
W ustawie z dnia 6 marca 1981 r. o Państwowej Inspekcji Pracy (Dz.U. z 1985 r.
Nr 54, poz. 276, z 1989 r. Nr 34, poz. 178, z 1996 r. Nr 24, poz. 110 i Nr
106, poz. 496 oraz z 1998 r. Nr 113, poz. 717) skreśla się art. 26.
                                   Art. 126.
W ustawie z dnia 16 września 1982 r. o pracownikach urzędów państwowych (Dz.U.
Nr 31, poz. 214, z 1984 r. Nr 35, poz. 187, z 1988 r. Nr 19, poz. 132, z 1989
r. Nr 4, poz. 24,  Nr 34, poz. 178 i 182, z 1990 r. Nr 20, poz. 121, z 1991 r.
Nr 55, poz. 234, Nr 88, poz. 400 i Nr 95, poz. 425, z 1992 r. Nr 54, poz. 254
i Nr 90, poz. 451, z 1994 r. Nr 136, poz. 704, z 1995 r. Nr 132, poz. 640, z
1996 r. Nr 89, poz. 402 i Nr 106, poz. 496, z 1997 r. Nr 98, poz. 604, Nr 133,
poz. 822 i 883 i Nr 141, poz. 943 oraz z 1998 r. Nr 131, poz. 860) wprowadza
się następujące zmiany:
1) w art. 1:
   a) dotychczasową treść oznacza się jako ust. 1 i skreśla się pkt 3a - 5
     oraz pkt 11 i 12,
   b) dodaje się ust. 2 w brzmieniu:
     "2. Ustawa określa obowiązki i prawa osób zatrudnionych w:
        1) Kancelarii Prezesa Rady Ministrów,
        2) urzędach ministrów i przewodniczących komitetów wchodzących w skład
         Rady Ministrów oraz urzędach centralnych organów administracji
         rządowej,
        3) urzędach wojewódzkich oraz innych urzędach stanowiących aparat
         pomocniczy terenowych organów administracji rządowej podległych
         ministrom lub centralnym organom  administracji rządowej,
        4) Rządowym Centrum Studiów Strategicznych,
        5) komendach, inspektoratach i innych jednostkach organizacyjnych
         stanowiących aparat pomocniczy kierowników zespolonych służb,
         inspekcji i straży wojewódzkich oraz kierowników powiatowych służb,
         inspekcji i straży,
        6) regionalnych izbach obrachunkowych,
        7) biurach samorządowych kolegiów odwoławczych,
          wobec których nie mają zastosowania przepisy ustawy z dnia 18
          grudnia 1998 r. o służbie cywilnej (Dz.U. ..., poz. ...).";
2) art. 71 otrzymuje brzmienie:
     "Art. 71.1. Kierownik urzędu może skierować urzędnika mającego
           wykształcenie prawnicze do odbycia aplikacji legislacyjnej.
           Wzajemne prawa i obowiązki urzędu i urzędnika, związane ze
           skierowaniem na aplikację legislacyjną, określa umowa zawarta
           między  kierownikiem  urzędu a urzędnikiem.
        2. Aplikacja legislacyjna kończy się egzaminem.
        3. Szczegółowe zasady i tryb organizowania i odbywania aplikacji
         określają odrębne przepisy.";
3) skreśla się art. 241 ;
4) w art. 48:
   a) w ust. 1:
     - w zdaniu wstępnym skreśla się wyrazy "art. 241,", a wyraz "wydają"
       zastępuje się wyrazem "wydaje",
     - skreśla się pkt 1 i 2,
   b) dodaje się ust. 1a-1c w brzmieniu:
     "1a. Przepisów art. 2 pkt 1, art. 7 ust. 6 i art. 30 ust. 1 nie stosuje
       się w odniesieniu do pracowników urzędów wymienionych w art. 1 ust. 1
       pkt 1, 2, 6, 7, 9, 10 i 13. Kierownicy tych urzędów są uprawnieni do
       określania:
        1) stanowisk, na których zatrudnieni pracownicy są urzędnikami
         państwowymi,
        2) wykazu stanowisk objętych aplikacją administracyjną oraz zasad i
         trybu odbywania tej aplikacji,
        3) rozkładu czasu pracy w tygodniu i jego wymiaru w poszczególnych
         dniach tygodnia.
     1b. W ramach posiadanych środków na wynagrodzenia określonych w ustawie
       budżetowej, kierownicy urzędów, o których mowa w ust. 1a, ustalają
       regulamin wynagradzania w urzędzie. Regulamin ten w odniesieniu do
       Kancelarii Sejmu zatwierdza Marszałek Sejmu, a w odniesieniu do
       Kancelarii Senatu - Marszałek Senatu. Przepisów art. 21 ust. 3, art.
       22 ust. 2, art. 23 ust. 2 i art. 471 ust. 3 nie stosuje się.
     1c. Dodatkowy fundusz nagród dla urzędników państwowych za szczególne
       osiągnięcia w pracy zawodowej utworzony na podstawie art. 24 ust. 2 w
       urzędach, o których mowa w ust. 1a, pozostaje w dyspozycji kierowników
       tych urzędów i może być przez nich podwyższany w ramach posiadanych
       środków na wynagrodzenia.",
   c) w ust. 2 wyrazy "organom wymienionym w ust. 1" zastępuje się wyrazami
     "organowi wymienionemu w ust. 1 oraz Marszałkowi Sejmu w odniesieniu do
     pracowników Kancelarii Sejmu, Krajowego Biura Wyborczego, Państwowej
     Inspekcji Pracy i Biura Generalnego Inspektora Ochrony Danych Osobowych,
     a także Marszałkowi Senatu w odniesieniu do pracowników Kancelarii Senatu
     oraz kierownikom urzędów wymienionym w art. 1 ust. 1 pkt 6 i 7 w
     odniesieniu do pracowników tych urzędów",
   d) w ust. 3 po wyrazach "w ust. 1" dodaje się wyrazy "oraz w art. 1 ust. 1
     pkt 1, 2, 6, 7, 9, 10 i 13",
   e) skreśla się ust. 4.
   
                                   Art. 127.
W ustawie z dnia 15 lipca 1987 r. o Rzeczniku Praw Obywatelskich (Dz.U. z 1991
r. Nr 109, poz. 471 i z 1998 r. Nr 106, poz. 668) w art. 20:
1) w ust. 5 skreśla się wyrazy " , z uwzględnieniem ust. 6 i 7";
2) skreśla się ust. 6 i 7.
                                   Art. 128.
W ustawie z dnia 28 lipca 1990 r. o działalności ubezpieczeniowej (Dz.U. z
1996 r. Nr 11, poz. 62, z 1997 r. Nr 43, poz. 272, Nr 88, poz. 554, Nr 107,
poz. 685, Nr 121, poz. 769 i 770, Nr 139, poz. 934) w art. 82c:
1) ust. 4 otrzymuje brzmienie:
     "4. Prezes Rady Ministrów określa, w drodze rozporządzenia, zasady
       wynagradzania członków korpusu służby cywilnej będących pracownikami
       Państwowego Urzędu Nadzoru Ubezpieczeń, Rzecznika Ubezpieczonych i
       pracownikami Biura Rzecznika Ubezpieczonych, z uwzględnieniem poziomu
       płac w instytucjach ubezpieczeniowych.";
2) po ust. 4 dodaje się ust. 4a w brzmieniu:
     "4a. Minister właściwy do spraw finansów publicznych określa, w drodze
       rozporządzenia, zasady wynagradzania pozostałych pracowników
       Państwowego Urzędu Nadzoru Ubezpieczeń, Rzecznika Ubezpieczonych i
       pracowników Biura Rzecznika Ubezpieczonych, z uwzględnieniem poziomu
       płac w instytucjach ubezpieczeniowych.".
     
                                   Art. 129.
W ustawie z dnia 14 czerwca 1991 r. o Krajowej Szkole Administracji Publicznej
(Dz.U. Nr 63, poz. 266 i Nr 104, poz. 450, z 1996 r. Nr 106, poz. 496 oraz z
1997 r. Nr 28, poz. 153) wprowadza się następujące zmiany:
1) w art. 1 w ust. 2 po wyrazach "przygotowywanie do służby publicznej"
  dodaje się wyrazy "urzędników służby cywilnej oraz";
2) w art. 4:
   a) w ust. 1 wyrazy "posiadających ukończone studia wyższe" zastępuje się
     wyrazami ", które nie ukończyły 32 lat i posiadają dyplom ukończenia
     studiów wyższych z tytułem magistra lub równorzędnym",
   b) ust. 2 otrzymuje brzmienie:
     "2. Zasady i tryb przeprowadzenia postępowania rekrutacyjnego,
       powoływania komisji rekrutacyjnej oraz zasady i tryb wnoszenia odwołań
       od wyniku tego postępowania określa statut Szkoły.",
3) w art. 6 w ust. 2 po wyrazie "Urzędnicy" dodaje się wyrazy "i inni
  pracownicy administracji publicznej".
                                   Art. 130.
W ustawie z dnia 28 maja 1993 r. - Ordynacja wyborcza do Sejmu Rzeczpospolitej
Polskiej (Dz.U. Nr 45, poz. 205, z 1995 r. Nr 132, poz. 640 oraz z 1997 r. Nr
47, poz. 297, Nr 70, poz. 443, Nr 88, poz. 554, Nr 98, poz. 604, Nr 121, poz.
770 i Nr 141, poz. 943) w art. 73:
1) w ust. 4 wyrazy "ust. 5-7" zastępuje się wyrazami "ust. 7";
2) skreśla się ust. 5 i 6.
                                       
                                   Art. 131.
W ustawie z dnia 7 lipca 1994 r. - Prawo budowlane (Dz.U. Nr 89, poz. 414, z
1996 r. Nr 100, poz. 465, Nr 106, poz. 496, Nr 146, poz. 680, z 1997 r. Nr 88,
poz. 554 i Nr 111, poz. 726, z 1998 r. Nr 22, poz. 118 oraz Nr 106, poz. 668)
w art. 84:
1) ust. 3 otrzymuje brzmienie:
     "3. Prezes Rady Ministrów określi, w drodze rozporządzenia, wymagane
       kwalifikacje i zasady wynagradzania członków korpusu służby cywilnej
       zatrudnionych w Głównym Urzędzie Nadzoru Budowlanego oraz wojewódzkich
       i powiatowych inspektoratach nadzoru budowlanego.";
2) dodaje się ust. 4 w brzmieniu:
     "4. Rada Ministrów określi, w drodze rozporządzenia, wymagane
       kwalifikacje i zasady wynagradzania pozostałych pracowników Głównego
       Urzędu Nadzoru Budowlanego oraz wojewódzkich i powiatowych
       inspektoratów nadzoru budowlanego.".
     
                                   Art. 132.
W ustawie z dnia 12 października 1994 r. o samorządowych kolegiach
odwoławczych (Dz.U. Nr 122, poz. 593, z 1995 r. Nr 74, poz. 368 oraz z 1997 r.
Nr 98, poz. 604 i Nr 106, poz. 679) wprowadza się następujące zmiany:
1) w art. 15 w ust. 2 w pkt 2 kropkę zastępuje się przecinkiem i dodaje
  wyrazy "z zastrzeżeniem przepisów art. 16 ust. 3 i 4.";
2) w art. 16:
   a) w ust. 2 skreśla się wyrazy "i pracowników biura kolegium,",
   b) dodaje się ust. 3 i 4 w brzmieniu:
     "3. Do pracowników biura kolegium zatrudnionych na stanowiskach
       urzędniczych, w sprawach nie uregulowanych w ustawie, stosuje się
       przepisy ustawy z dnia 18 grudnia 1998 r. o służbie cywilnej (Dz.U. Nr
       ..., poz. ...).
     4. Do pracowników biura kolegium nie będących urzędnikami, w sprawach
       nie uregulowanych w ustawie, stosuje się przepisy ustawy z dnia 16
       września 1982 r. o pracownikach urzędów państwowych (Dz.U. Nr 31, poz.
       214, z 1984 r. Nr 35, poz. 187, z 1988 r. Nr 19, poz. 132, z 1989 r.
       Nr 4, poz. 24,  Nr 34, poz. 178 i 182, z 1990 r. Nr 20, poz. 121, z
       1991 r. Nr 55, poz. 234, Nr 88, poz. 400 i Nr 95, poz. 425, z 1992 r.
       Nr 54, poz. 254 i Nr 90, poz. 451, z 1994 r. Nr 136, poz. 704, z 1995
       r. Nr 132, poz. 640, z 1996 r. Nr 89, poz. 402 i Nr 106, poz. 496, z
       1997 r. Nr 98, poz. 604, Nr 133, poz. 822 i 883 i Nr 141, poz. 943
       oraz z 1998 r. Nr 131, poz. 860).".
                                   Art. 133.
W ustawie z dnia 6 lutego 1997 r. o powszechnym ubezpieczeniu zdrowotnym
(Dz.U. Nr 28, poz. 153, Nr 75, poz. 468 oraz z 1998 r. Nr 117, poz. 756, Nr
137, poz. 887 i Nr 144, poz. 929) w art. 151a:
1) ust. 3 otrzymuje brzmienie:
     "3. Prezes Rady Ministrów określi, w drodze rozporządzenia, wymagane
       kwalifikacje członków korpusu służby cywilnej zatrudnionych w Urzędzie
       Nadzoru oraz zasady ich wynagradzania, z uwzględnieniem poziomu płac w
       Państwowym Urzędzie Nadzoru Ubezpieczeń.";
2) po ust. 3 dodaje się ust. 3a w brzmieniu:
     "3a. Minister Zdrowia i Opieki Społecznej w porozumieniu z Ministrem
       Finansów i Ministrem Pracy i Polityki Socjalnej określi, w drodze
       rozporządzenia, wymagane kwalifikacje pozostałych pracowników Urzędu
       Nadzoru oraz zasady ich wynagradzania, z uwzględnieniem poziomu płac w
       Państwowym Urzędzie Nadzoru Ubezpieczeń.".
     
                                   Art. 134.
W ustawie z dnia 6 czerwca 1997 r. o Inspekcji Celnej (Dz.U. Nr 71, poz. 449)
w art. 6 skreśla się ust. 4.
                                       
                                   Art. 135.
W ustawie z dnia 21 sierpnia 1997 r. o ograniczeniu prowadzenia działalności
gospodarczej przez osoby pełniące funkcje publiczne (Dz.U. Nr 106, poz. 679 i
z 1998 r. Nr 113, poz. 715) w art. 2 w pkt 1 i 2 wyrazy "urzędników służby
cywilnej" zastępuje się wyrazami "członków korpusu służby cywilnej".
                                       
                                  Rozdział 11
                     Przepisy przejściowe i dostosowujące
                                       
                                   Art. 136.
1. Z dniem wejścia w życie ustawy pracownicy zatrudnieni na stanowiskach
  określonych w art. 2 stają się z mocy prawa pracownikami służby cywilnej, z
  zastrzeżeniem art. 137.
2. Wynagrodzenie miesięczne osób, o których mowa w ust. 1, ustalone zgodnie z
  przepisami niniejszej ustawy, nie może być niższe od ich dotychczasowego
  miesięcznego wynagrodzenia.
                                   Art. 137.
1. Stosunki pracy nawiązane w urzędach, o których mowa w art. 2, przed dniem
  wejścia w życie ustawy, na podstawie mianowania na zasadach określonych w
  ustawie o pracownikach urzędów państwowych, pozostają w mocy nie dłużej niż
  do dnia 31 grudnia 2003 r., chyba że wcześniej w sposób określony w
  niniejszej ustawie zostały przekształcone, rozwiązane lub wygasły.
2. Z dniem 1 stycznia 2004 r. dotychczasowe stosunki pracy osób zatrudnionych
  na podstawie mianowania na zasadach określonych w ustawie o pracownikach
  urzędów państwowych przekształcają się w stosunki pracy na podstawie umowy o
  pracę na czas nie określony.
                                   Art. 138.
1. Do pracowników zatrudnionych na podstawie mianowania zgodnie z przepisami
  ustawy o pracownikach urzędów państwowych stosuje się art. 10 ust. 1a, 1b i
  5, art. 13-16 oraz art. 27 ust. 3 tej ustawy.
2. Osoby odwołane z funkcji organu administracji  państwowej lub innego
  stanowiska kierowniczego w administracji państwowej, które przed powołaniem
  na tę funkcję lub stanowisko były urzędnikami państwowymi mianowanymi
  zgodnie z przepisami ustawy o pracownikach urzędów państwowych, stają się
  pracownikami służby cywilnej i w stosunku do nich stosuje się odpowiednio
  art. 45 ust. 2 ustawy o pracownikach urzędów państwowych.
                                   Art. 139.
1. Z dniem wejścia w życie ustawy urzędnicy służby cywilnej, mianowani na
  podstawie przepisów ustawy z dnia 5 lipca 1996 r. o służbie cywilnej (Dz.U.
  Nr 89, poz. 402, z 1997 r. Nr 106, poz. 679 oraz z 1998 r. Nr 58, poz. 366),
  stają się urzędnikami służby cywilnej w rozumieniu niniejszej ustawy.
2. Urzędnikom, o których mowa w ust. 1, przyznaje się najniższy stopień
  służbowy w służbie cywilnej.
3. Do wynagrodzenia urzędników, o których mowa w ust. 1, stosuje się przepisy
  o wynagrodzeniu w służbie cywilnej wydane na podstawie niniejszej ustawy.
4. Jeżeli wynagrodzenie urzędników, o których mowa w ust. 1, jest niższe od
  przysługującego poprzednio, przez okres 3 miesięcy od dnia wejścia w życie
  ustawy wypłaca się im dodatek wyrównawczy w wysokości różnicy między
  wynagrodzeniem przysługującym dotychczas a wynagrodzeniem aktualnym.
                                   Art. 140.
Do czasu wejścia w życie ustawy, o której mowa w art. 2 ust. 4, do członków
korpusu służby cywilnej zatrudnionych w służbie dyplomatyczno-konsularnej
stosuje się przepisy niniejszej ustawy ze zmianami i uzupełnieniami
wynikającymi z aktów wykonawczych wydanych na podstawie ustawy o pracownikach
urzędów państwowych.
                                       
                                   Art. 141.
Do członków korpusu służby cywilnej zatrudnionych w administracji celnej
przepisy niniejszej ustawy stosuje się ze zmianami i uzupełnieniami
wynikającymi z aktu wykonawczego wydanego na podstawie art. 47 ustawy o
pracownikach urzędów państwowych.
                                   Art. 142.
Przepisy wydane na podstawie art. 2 pkt 1, art. 7 ust. 6, art. 21 ust. 3, art.
22 ust. 2, art. 23 ust. 2, art. 30 ust. 1, art. 471 ust. 3 w związku z art. 48
pkt 1 i 2 ustawy o pracownikach urzędów państwowych przed dniem wejścia w
życie niniejszej ustawy zachowują moc do czasu wydania przepisów, o których
mowa w art. 48 w brzmieniu ustalonym niniejszą ustawą.
                                   Art. 143.
1. Do pracowników służby cywilnej, którzy w dniu wejścia w życie ustawy mają
  co najmniej dwuletni staż pracy w administracji publicznej, nie stosuje się
  przepisu art. 28 pkt 2.
2. W okresie 2 lat od dnia wejścia w życie ustawy do stażu pracy w służbie
  cywilnej, o którym mowa w art. 28 pkt 3, zalicza się staż pracy w
  administracji publicznej.
                                   Art. 144.
1. W okresie 5 lat od dnia wejścia w życie ustawy o stanowiska wymienione w
  art. 41 ust. 1 mogą ubiegać się osoby nie będące urzędnikami służby
  cywilnej.
2. Z osobami nie będącymi urzędnikami służby cywilnej ubiegającymi się o
  stanowisko, o którym mowa w art. 41 ust. 1 pkt 1, umowę o pracę zawiera
  Prezes Rady Ministrów.
3. Do osób nie będących urzędnikami służby cywilnej ubiegających się o
  stanowisko, o którym mowa w art. 41 ust. 1 pkt 2, przepisy art. 48 stosuje
  się  odpowiednio.
                                   Art. 145.
1. Stosunek pracy osób, które w dniu wejścia w życie niniejszej ustawy
  zajmują stanowisko Szefa Służby Cywilnej, Sekretarza Rady Ministrów i
  dyrektora generalnego urzędu powierzone im na podstawie art. 93 ustawy z
  dnia 5 lipca 1996 r. o służbie cywilnej, przekształca się z mocy prawa w
  stosunek pracy na podstawie powołania, trwający do dnia obsadzenia tego
  stanowiska na zasadach przewidzianych w niniejszej ustawie, nie dłużej
  jednak niż przez okres 2 lat od dnia wejścia w życie niniejszej ustawy.
2. Szefa Służby Cywilnej oraz Sekretarza Rady Ministrów odwołuje Prezes Rady
  Ministrów, a dyrektora generalnego urzędu - Szef Służby Cywilnej.
3. Do osób, o których mowa w ust. 1, stosuje się przepisy niniejszej ustawy
  dotyczące pracowników służby cywilnej.
4. W stosunku do Sekretarza Rady Ministrów oraz dyrektora generalnego urzędu
  czynności, o których mowa w art. 31 ust. 3 oraz art. 40 ust. 1, dokonuje
  Szef Służby Cywilnej.
                                   Art. 146.
1. Osoba zajmująca stanowisko Szefa Służby Cywilnej powierzone jej na
  podstawie art. 93 ustawy z dnia 5 lipca 1996 r. o służbie cywilnej może
  złożyć wniosek o mianowanie w służbie cywilnej do Prezesa Rady Ministrów w
  ciągu miesiąca od dnia wejścia w życie ustawy.
2. Mianowania osoby, o której mowa w ust. 1, dokonuje, w imieniu
  Rzeczypospolitej Polskiej, Prezes Rady Ministrów.
                                       
                                   Art. 147.
1. W okresie 2 lat od dnia wejścia w życie ustawy Wyższa Komisja
  Dyscyplinarna może działać z udziałem pracowników służby cywilnej.
2. W okresie, o którym mowa w ust. 1, funkcję rzecznika dyscyplinarnego
  urzędu może sprawować pracownik służby cywilnej.
                                   Art. 148.
1. Do pierwszego składu Rady Służby Cywilnej Prezes Rady Ministrów powołuje 4
  członków Rady, o których mowa w art. 15 ust. 2 - na 3 lata, a pozostałych 4
  członków - na 6 lat.
2. Do pierwszego składu Rady Służby Cywilnej Prezes Rady Ministrów powołuje
  członków Rady, o których mowa w art. 15 ust. 3, na okres pozostały do czasu
  zakończenia kadencji Sejmu wybranego w dniu 21 września 1997 r.
                                       
                                  Rozdział 12
                               Przepisy końcowe
                                       
                                   Art. 149.
Traci moc ustawa z dnia 5 lipca 1996 r. o służbie cywilnej (Dz.U. Nr 89, poz.
402, z 1997 r. Nr 106, poz. 679 i z 1998 r. Nr 58, poz. 366).
                                   Art. 150.
Ustawa wchodzi w życie po upływie 1 miesiąca od dnia ogłoszenia.
                                       
                                       
                                       
