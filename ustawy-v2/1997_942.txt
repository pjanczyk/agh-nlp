



Dz.U. z 1997 r. Nr 141, poz. 942
                                    
                                USTAWA
                       z dnia 29 sierpnia 1997 r.
                                    
       o warunkach wykonywania krajowego drogowego przewozu osób
                                    
                                    
                               Rozdział 1
                            Przepisy ogólne
                                    
                                Art. 1.
Ustawa określa warunki wykonywania krajowego zarobkowego przewozu osób 
pojazdami samochodowymi zarejestrowanymi w kraju oraz używania prywatnych
samochodów osobowych, motocykli i motorowerów do celów służbowych.
                                Art. 2.
Użyte w ustawie określenia oznaczają:
   1) przewóz zarobkowy - działalność gospodarczą polegającą na odpłatnym 
     przewozie osób pojazdami samochodowymi,
   2) przewozy regularne - przewozy osób wykonywane po drogach publicznych
     według uzgodnionego rozkładu jazdy,
   3) przewozy nieregularne - przewozy wykonywane w czasie i na warunkach
     wzajemnie uzgodnionych pomiędzy przewoźnikiem i klientem, w szczególności 
     wycieczki zakładowe, turystyczne, przewozy pracownicze, szkolne, a także 
     pielgrzymki, zjazdy, zloty itp.,
   4) linia komunikacyjna - połączenie komunikacyjne na wyznaczonej drodze
     publicznej, po której odbywają się regularne przewozy osób oraz na 
     której znajdują się miejsca do wsiadania i wysiadania podróżnych.
   
                                Art. 3.
Przepisów ustawy nie stosuje się do przewozu osób na potrzeby własne, za które uważa 
się niezarobkowe przewozy osób wykonywane przez przedsiębiorcę pomocniczo w stosunku 
do podstawowej działalności przedsiębiorcy pojazdami samochodowymi będącymi jego 
własnością.
                                Art. 4.
 1. Działalność gospodarcza polegająca na wykonywaniu krajowego zarobkowego
   przewozu osób pojazdami samochodowymi wymaga zezwolenia.
 2. Udzielenie, odmowa udzielenia, cofnięcie, zmiana lub wygaśnięcie zezwolenia
   następuje w drodze decyzji administracyjnej.
 
                                Art. 5.
 1. Nie wymaga zezwolenia tymczasowe wykorzystanie pojazdów samochodowych
   do zarobkowego przewozu osób w przypadku klęsk żywiołowych lub zakłóceń w 
   przewozach regularnych.
 2. W przypadku zakłóceń, o których mowa w ust. 1, trwających dłużej niż 72 
   godziny, przedsiębiorcy posiadający zezwolenia na wykonywanie przewozów
   na tych liniach komunikacyjnych mogą zgłosić pisemnie organowi, który udzielił im 
   zezwolenia, właściwemu ze względu na siedzibę (miejsce zamieszkania), rodzaj, 
   zasięg i przewidywany okres tymczasowego wykorzystania pojazdów samochodowych 
   należących do:
   1) innych przedsiębiorców posiadających zezwolenia na przewozy regularne
     lub nieregularne,
   2) innych przedsiębiorców lub osób.
 3. Organ udzielający zezwolenia może wyrazić pisemną zgodę na przewozy, o których 
   mowa w ust. 2 pkt 2, określając warunki i termin wykonywania takich przewozów.
 
                                Art. 6.
 1. Zezwolenie udzielane jest na czas nie oznaczony.
 2. Zezwolenie może być udzielane na czas oznaczony na żądanie ubiegającego
   się o zezwolenie.
 
                                Art. 7.
Wniosek o udzielenie zezwolenia powinien zawierać w szczególności:
   1) oznaczenie przedsiębiorcy ubiegającego się o zezwolenie, jego siedzibę 
     (miejsce zamieszkania) oraz wskazanie pełnomocników, jeżeli zostali 
     ustanowieni,
   2) określenie przedmiotu i obszaru wykonywanej działalności,
   3) określenie rodzajów pojazdów, jakimi dysponuje przedsiębiorca ubiegający
     się o zezwolenie,
   4) określenie czasu, na jaki zezwolenie ma być udzielone.
   
                                Art. 8.
 1. Organ udzielający zezwolenia odmawia jego udzielenia w razie niespełnienia
   przez przedsiębiorcę warunków, o których mowa w art. 11 lub art. 15.
 2. Zezwolenie może być zmienione na wniosek posiadającego zezwolenie w razie 
   zmiany:
   1) oznaczenia przedsiębiorcy lub
   2) siedziby (miejsca zamieszkania) przedsiębiorcy, lub
   3) obszaru albo przebiegu linii komunikacyjnej.
   
                                Art. 9.
Przedsiębiorca, który posiada zezwolenie, jest obowiązany zgłaszać na piśmie 
organowi udzielającemu zezwolenia w ciągu 14 dni zmiany stanu faktycznego i 
prawnego odnoszące się do przedsiębiorcy i działalności gospodarczej, powstałe
po udzieleniu zezwolenia, objęte danymi zawartymi we wniosku.
                                    
                               Rozdział 2
         Krajowy zarobkowy przewóz osób pojazdami samochodowymi
                        nie będącymi taksówkami
                                    
                                Art. 10.
 1. Zezwolenia na krajowy zarobkowy przewóz osób pojazdami samochodowymi
   nie będącymi taksówkami udziela się na:
   1) przewozy regularne na określonych liniach komunikacyjnych obejmujących
     zasięgiem:
     a) gminę,
     b) miasto st. Warszawę - związek komunalny,
     c) województwo lub województwa sąsiadujące z województwem właściwym dla 
       siedziby (miejsca zamieszkania) przedsiębiorcy,
     d) kilka województw, z wyłączeniem sytuacji, o której mowa w lit. c),
   2) przewozy nieregularne na określonym obszarze obejmującym zasięgiem:
     a) gminę,
     b) miasto st. Warszawę - związek komunalny,
     c) województwo, kilka województw lub cały kraj.
 2. Organem właściwym do udzielenia, odmowy udzielenia, cofnięcia, zmiany lub 
   stwierdzenia wygaśnięcia zezwolenia jest właściwy dla siedziby (miejsca 
   zamieszkania) przedsiębiorcy:
   1) wójt, burmistrz lub prezydent miasta w zakresie określonym w ust. 1 pkt 1 
     lit. a) i pkt 2 lit. a),
   2) Prezydent m.st. Warszawy w zakresie określonym w ust. 1 pkt 1 lit. b) i 
     pkt 2 lit. b),
   3) wojewoda w zakresie określonym w ust. 1 pkt 1 lit. c) i pkt 2 lit. c),
   4) Minister Transportu i Gospodarki Morskiej w zakresie określonym w 
     ust. 1 pkt 1 lit. d).
 3. Udzielenie zezwolenia na prowadzenie regularnych przewozów osób na określonej 
   linii komunikacyjnej obejmującej zasięgiem województwa sąsiadujące, o których 
   mowa w ust. 1 pkt 1 lit. c), wymaga uzgodnienia z wojewodami właściwymi ze 
   względu na obszar prowadzonych przewozów.
 4. Udzielenie zezwolenia na prowadzenie przewozów nieregularnych nie uprawnia do 
   zabierania pasażerów z dworców i z przystanków autobusowych.
 
                                Art. 11.
 1. Zezwolenia udziela się, jeżeli:
   1) przedsiębiorca wykazał prawo do dysponowania pojazdem samochodowym, który 
     odpowiada warunkom technicznym wymaganym przepisami ruchu drogowego,
   2) co najmniej jeden z właścicieli przedsiębiorstwa, a w przypadku osoby prawnej 
     jeden z członków organu zarządzającego, posiada udokumentowane odpowiednie 
     kwalifikacje zawodowe, za które uważa się:
     a) ukończenie szkoły wyższej o kierunku ekonomicznym, technicznym lub 
       prawniczym albo
     b) sprawowanie funkcji kierowniczej w przedsiębiorstwie transportowym lub 
       funkcji członka zarządu w spółce zajmującej się działalnością transportową co 
       najmniej przez jeden rok, albo
     c) posiada udokumentowaną, co najmniej trzyletnią praktykę w zakresie
       wykonywania zarobkowego przewozu osób odpowiednimi pojazdami samochodowymi,
   3) właściciel przedsiębiorstwa, a w przypadku osoby prawnej członkowie organu 
     zarządzającego nie byli karani za przestępstwa karne skarbowe, przeciwko 
     bezpieczeństwu w ruchu lądowym, przeciwko zdrowiu i życiu oraz przeciwko mieniu 
     lub dokumentom,
   4) przedsiębiorca posiada zabezpieczenie w postaci pieniężnej lub rzeczowej
     w wysokości równej co najmniej 3 000 ECU na pojazd lub 150 ECU na jedno miejsce 
     siedzące albo posiada inne odpowiednie zabezpieczenie majątkowe na okres 
     posiadania zezwolenia.
 2. Kierowcy zatrudnieni przez przedsiębiorcę muszą spełniać warunki określone
   w ust. 1 pkt 3 oraz inne określone w odrębnych przepisach.
 3. Przedsiębiorca ubiegający się o zezwolenie na przewozy regularne jest obowiązany 
   przedłożyć organowi udzielającemu zezwolenia:
   1) projekt rozkładu jazdy uzgodniony na zasadach koordynacji określonych 
     w przepisach prawa przewozowego,
   2) ustalone z właścicielami przystanków i dworców zasady korzystania z tych 
     obiektów.
 4. Opłaty za korzystanie z przystanków i dworców powinny być ustalane dla 
   przewoźników na równoprawnych warunkach.
 5. Minister Transportu i Gospodarki Morskiej określi, w drodze rozporządzenia,
   dokumenty niezbędne do udzielenia zezwolenia oraz treść i wzór zezwolenia na 
   wykonanie krajowego zarobkowego przewozu osób pojazdami samochodowymi nie 
   będącymi taksówkami.
 6. Minister Transportu i Gospodarki Morskiej, po zasięgnięciu opinii organizacji
   zrzeszających krajowych drogowych przewoźników pasażerskich o zasięgu
   ogólnopolskim, może określić, w drodze rozporządzenia, dodatkowe warunki 
   kwalifikacyjne osób określonych w ust. 1 pkt 2 i ust. 2, od których spełnienia 
   uzależnione będzie udzielenie zezwolenia, programy szkolenia oraz jednostki 
   uprawnione do szkolenia i egzaminowania, a także wysokość opłat za szkolenie i 
   egzaminowanie.
 
                                Art. 12.
 1. Zezwolenie cofa się, jeżeli przedsiębiorca:
   1) przestał spełniać warunki wymagane do jego uzyskania lub
   2) przekracza uprawnienia lub nie dopełnia warunków określonych w zezwoleniu,
     lub
   3) nie wykonuje przewozów regularnych przez okres dłuższy niż 3 miesiące
     na skutek okoliczności leżących po jego stronie, lub 
   4) rażąco narusza przepisy prawa pracy, a w szczególności przepisy o czasie
     pracy kierowców, lub
   5) wykonuje przewozy nieregularne niezgodnie z art. 10 ust. 4,
   6) narusza przepisy o zwalczaniu nieuczciwej konkurencji.
 2. Zezwolenie można cofnąć, jeżeli przedsiębiorca:
   1) nie rozpoczął przewozów regularnych w terminie jednego miesiąca od daty 
     określonej w zezwoleniu na skutek okoliczności leżących po jego stronie lub
   2) prowadzi działalność przewozową niezgodnie z uzgodnionym rozkładem jazdy, lub
   3) narusza przepisy ustawy albo przepisy prawa przewozowego, lub
   4) nie usunie w wyznaczonym terminie uchybień stwierdzonych podczas kontroli, 
     o której mowa w art. 19.
 3. Zezwolenie wygasa w razie:
   1) zrzeczenia się zezwolenia,
   2) upływu okresu, na który zezwolenie zostało udzielone,
   3) likwidacji przedsiębiorcy, któremu zezwolenie zostało udzielone.
 
                               Rozdział 3
                   Zarobkowy przewóz osób taksówkami
                                    
                                Art. 13.
Zezwolenia na przewóz osób taksówką udziela się na pojazd i na obszar:
   1) gminy,
   2) gmin sąsiadujących, po uprzednim zawarciu porozumienia wszystkich gmin 
     mieszczących się na terenie tego obszaru,
   3) miasta st. Warszawy - związku komunalnego.
   
                                Art. 14.
 1. Organem właściwym do udzielenia, odmowy udzielenia, cofnięcia, zmiany i 
   wygaśnięcia zezwolenia jest:
   1) wójt, burmistrz lub prezydent miasta - na obszar, o którym mowa w art. 13 
     pkt 1,
   2) wójt, burmistrz lub prezydent miasta właściwy dla siedziby lub miejsca 
     zamieszkania przedsiębiorcy - na obszar, o którym mowa w art. 13 pkt 2,
   3) Prezydent m. st. Warszawy - na obszar, o którym mowa w art. 13 pkt 3.
 2. Dopuszcza się wykonywanie przewozu z obszaru określonego w zezwoleniu poza ten 
   obszar, lecz bez prawa świadczenia usług przewozowych poza obszarem określonym w 
   zezwoleniu, z wyjątkiem przewozu wykonywanego w drodze powrotnej.
 
                                Art. 15.
Zezwolenia udziela się, jeżeli:
   1) przedsiębiorca dysponuje pojazdem samochodowym, który odpowiada warunkom 
     technicznym wymaganym przepisami ruchu drogowego,
   2) zatrudnieni kierowcy i przedsiębiorca osobiście wykonujący przewozy:
     a) nie byli karani za przestępstwo karne skarbowe, przeciw bezpieczeństwu
       w ruchu lądowym, przeciwko zdrowiu i życiu oraz przeciw mieniu lub 
       dokumentom,
     b) nie pozostają w innym stosunku pracy w pełnym wymiarze czasu pracy,
     c) spełniają warunki określone w odrębnych przepisach.
       
                                Art. 16.
 1. Zezwolenie cofa się, jeżeli przedsiębiorca:
   1) przestał spełniać warunki wymagane do jego uzyskania lub
   2) samowolnie zmienia wskazania urządzeń pomiarowo-kontrolnych zainstalowanych
     w taksówce, lub
   3) przekracza uprawnienia, lub nie dopełnia warunków określonych w zezwoleniu,
     lub
   4) narusza przepisy o zwalczaniu nieuczciwej konkurencji.
 2. Zezwolenie można cofnąć, jeżeli przedsiębiorca:
   1) nie wykonuje przewozów przez okres dłuższy niż 3 miesiące na skutek 
     okoliczności leżących po jego stronie lub
   2) narusza przepisy ustawy albo przepisy prawa przewozowego, w tym przepisy 
     porządkowe związane z przewozem osób i bagażu taksówkami, lub
   3) narusza przepisy o cenach urzędowych za usługi przewozowe, lub
   4) narusza przepisy o czasie pracy kierowców, lub
   5) nie usunie w wyznaczonym terminie uchybień stwierdzonych podczas kontroli, 
     o której mowa w art. 19.
 3. Zezwolenie wygasa w razie:
   1) zrzeczenia się zezwolenia,
   2) upływu okresu, na który zezwolenie zostało udzielone,
   3) likwidacji przedsiębiorcy, któremu zezwolenie zostało udzielone.
 4. W przypadku cofnięcia zezwolenia nie może być ono ponownie udzielone wcześniej 
   niż po upływie trzech lat od dnia, w którym decyzja o cofnięciu zezwolenia stała 
   się ostateczna.
 5. Minister Transportu i Gospodarki Morskiej określi, w drodze rozporządzenia,
   dokumenty niezbędne do udzielenia zezwolenia oraz treść i wzór zezwolenia na 
   wykonywanie krajowego zarobkowego przewozu osób taksówkami osobowymi.
 
                                Art. 17.
Właściwe rady gmin i rada m. st. Warszawy mogą określić na dany rok kalendarzowy
limit wydawania nowych zezwoleń po zasięgnięciu opinii organizacji zrzeszających 
miejscowych taksówkarzy i organizacji, których statutowym celem jest ochrona praw 
konsumenta.
                               Rozdział 4
 Używanie prywatnych samochodów osobowych, motocykli i motorowerów do 
                            celów służbowych
                                    
                                Art. 18.
 1. Do celów służbowych na podstawie umów cywilnoprawnych mogą być używane samochody 
   osobowe, motocykle i motorowery nie będące własnością pracodawców, a używane dla 
   potrzeb ich działalności.
 2. Minister Transportu i Gospodarki Morskiej w porozumieniu z Ministrem Finansów 
   określi, w drodze rozporządzenia, warunki ustalania i zasady zwrotu kosztów 
   używania pojazdów, o których mowa w ust. 1, do celów służbowych.
 
                               Rozdział 5
                                Kontrola
                                    
                                Art. 19.
 1. Organ udzielający zezwolenia jest uprawniony do kontroli działalności 
   gospodarczej posiadacza zezwolenia w zakresie:
   1) zgodności prowadzonej działalności z warunkami zezwolenia,
   2) przestrzegania warunków wykonywania działalności gospodarczej, o których mowa 
     w art. 11 i 15.
 2. Postępowanie kontrolne wszczyna się na podstawie upoważnienia wydanego przez 
   organ udzielający zezwolenia.
 3. Osoby upoważnione przez organ udzielający zezwolenia do dokonywania kontroli są 
   uprawnione w szczególności do:
   1) wstępu do pojazdu, na teren nieruchomości, obiektu, lokalu lub ich części, 
     gdzie jest prowadzona działalność gospodarcza, w takich dniach i godzinach, w 
     jakich jest prowadzona lub powinna być prowadzona ta działalność,
   2) żądania pisemnych lub ustnych wyjaśnień, okazania dokumentów lub innych 
     nośników informacji oraz udostępnienia danych mających związek z przedmiotem 
     kontroli.
 4. Czynności kontrolnych w przypadkach, o których mowa w ust. 3, dokonuje się w 
   obecności kontrolowanego, osoby zastępującej kontrolowanego lub przez niego 
   zatrudnionej, a w razie nieobecności tych osób - w obecności przywołanego 
   świadka.
 5. Organ udzielający zezwolenia może powierzyć dokonanie kontroli, o której mowa w 
   ust. 1, innemu organowi państwowemu wyspecjalizowanemu w kontroli danego rodzaju 
   działalności.
 6. Organ udzielający zezwolenia może wezwać przedsiębiorcę do usunięcia 
   stwierdzonych uchybień w wyznaczonym terminie.
 
                                Art. 20.
Organ udzielający zezwolenia może zobowiązać posiadacza zezwolenia do przedstawienia 
w wyznaczonym terminie określonych informacji, danych liczbowych i dokumentów 
potwierdzających, że spełnia on warunki prowadzenia działalności gospodarczej w 
zakresie zarobkowego przewozu osób, określone w ustawie oraz w zezwoleniu.
                                Art. 21.
 1. Przedsiębiorca wykonujący krajowy zarobkowy przewóz osób jest obowiązany
   wyposażyć kierowcę pojazdu samochodowego w dokumenty związane z wykonywanym 
   przewozem.
 2. Kierowca pojazdu samochodowego jest obowiązany mieć przy sobie i okazywać na 
   żądanie uprawnionego organu kontrolującego dokumenty, o których mowa w ust. 1.
 3. Do kontroli kierowców pojazdów samochodowych wykonujących krajowy zarobkowy 
   przewóz osób uprawnione są właściwe organy policji w zakresie dokumentów 
   związanych z tym przewozem.
 
                               Rozdział 6
                                 Opłaty
                                    
                                Art. 22.
 1. Za udzielenie, zmianę zezwolenia lub wydanie wypisu zezwolenia pobiera się 
   opłatę.
 2. Minister Transportu i Gospodarki Morskiej w porozumieniu z Ministrem Finansów, 
   po zasięgnięciu opinii organizacji zrzeszających krajowych drogowych przewoźników 
   pasażerskich o zasięgu ogólnopolskim, określi, w drodze rozporządzenia, wysokość 
   opłat i tryb ich wnoszenia.
 3. Wpływy uzyskane z opłat stanowią, odpowiednio do właściwości organu 
   udzielającego zezwolenia, dochód budżetu państwa albo gminy.
 
                               Rozdział 7
   Zmiany w przepisach obowiązujących, przepisy przejściowe i końcowe
                                    
                                Art. 23.
W Kodeksie wykroczeń w art. 60{1} § 1 otrzymuje brzmienie:
   "§ 1. Kto prowadzi działalność gospodarczą bez wymaganego zgłoszenia do ewidencji 
        działalności gospodarczej lub bez wymaganej koncesji albo zezwolenia, 
        podlega karze ograniczenia wolności albo grzywny.".
      
                                Art. 24.
W ustawie z dnia 15 listopada 1984 r. - Prawo przewozowe (Dz.U. z 1995 r. Nr 119, 
poz. 575 oraz z 1997 r. Nr 23, poz. 117, Nr 96, poz. 591 i Nr 101, poz. 629) 
wprowadza się następujące zmiany:
 1) w art. 13 dotychczasową treść oznacza się jako ust. 1 i dodaje się ust. 2 
   w brzmieniu:
   "2. Przewoźnicy, o których mowa w ust. 1, ponoszą koszty związane z ustaleniami i 
      koordynacją rozkładów jazdy.";
 2) w art. 34 w ust. 1 pkt 1 otrzymuje brzmienie:
   "1) treść, sposób i terminy ogłaszania rozkładów jazdy, tryb ich uzgadniania i 
      koordynacji w tym zakresie oraz zasady ponoszenia kosztów związanych z tą 
      koordynacją,".
      
                                Art. 25.
 1. Przedsiębiorcy wykonujący zarobkowo przewozy osób na podstawie dotychczas
   obowiązujących przepisów obowiązani są uzyskać zezwolenie na wykonywanie 
   krajowego zarobkowego przewozu osób pojazdami samochodowymi stosownie do 
   przepisów ustawy.
 2. Przedsiębiorcy, o których mowa w ust. 1, powinni złożyć wnioski o zezwolenie
   nie później niż w okresie 3 miesięcy od dnia wejścia w życie ustawy.
 3. Organ udzielający zezwolenia jest obowiązany udzielić lub odmówić udzielenia
   zezwolenia w terminie 3 miesięcy od dnia złożenia wniosku, o którym
   mowa w ust. 2.
 4. Przedsiębiorców prowadzących w dniu wejścia w życie ustawy działalność 
   w zakresie zarobkowego przewozu osób pojazdami samochodowymi uważa się za 
   podmioty posiadające odpowiednie kwalifikacje zawodowe, o których mowa w art. 11 
   ust. 1 pkt 2 lit. c).
 
                                Art. 26.
Traci moc ustawa z dnia 27 listopada 1961 r. o transporcie drogowym i spedycji
krajowej (Dz.U. Nr 53, poz. 297, z 1984 r. Nr 53, poz. 272, z 1988 r. Nr 41, 
poz. 324, z 1991 r. Nr 75, poz. 332 i z 1997 r. Nr 106, poz. 667).
                                Art. 27.
Ustawa wchodzi w życie z dniem 1 stycznia 1998 r.
