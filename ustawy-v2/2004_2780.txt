



Dz.U. z 2004 r. Nr 281, poz. 2780
                                        
                                        
                                        
                                        
                                   U S T A W A
                            z dnia 16 grudnia 2004 r.
                                        
                       o zmianie ustawy - Prawo przewozowe
                                        
                                        
                                     Art. 1.
 W ustawie z dnia 15 listopada 1984 r. - Prawo przewozowe (Dz. U. z 2000 r. Nr
50, poz. 601, z późn. zm.)[1] wprowadza się następujące zmiany:
1) uchyla się art. 12;
2) w art. 33a:
   a) ust. 3 otrzymuje brzmienie:
     "3. W razie stwierdzenia braku odpowiedniego dokumentu przewozu przewoźnik
       lub osoba przez niego upoważniona pobierają właściwą należność za
       przewóz i opłatę dodatkową albo wystawiają wezwanie do zapłaty.",
   b) po  ust. 3 dodaje się ust. 3a-3c w brzmieniu:
      "3a. W razie stwierdzenia braku ważnego dokumentu poświadczającego
         uprawnienie do bezpłatnego albo ulgowego przejazdu przewoźnik lub
         osoba przez niego upoważniona pobierają właściwą należność za przewóz
         i opłatę dodatkową albo wystawiają wezwanie do zapłaty. Pobrana
         należność za przewóz i opłata dodatkowa, po uiszczeniu opłaty
         manipulacyjnej odpowiadającej kosztom poniesionym przez przewoźnika,
         podlegają zwrotowi, a w przypadku wezwania do zapłaty - umorzeniu, w
         przypadku udokumentowania przez podróżnego, nie później niż w terminie
         7 dni od dnia przewozu, uprawnień do bezpłatnego lub ulgowego
         przejazdu.
       3b. W razie posiadania przez podróżnego ważnego dokumentu przewozu,
         którego nie miał podczas przejazdu, do zwrotu i umarzania należności
         za przewóz i opłaty dodatkowej stosuje się przepis ust. 3a zdanie
         drugie.
       3c. Przewoźnik może określić w regulaminie przewozu lub taryfie
         obniżenie wysokości opłaty dodatkowej w razie natychmiastowego jej
         uiszczenia lub w terminie wyznaczonym w wezwaniu do zapłaty.";
3) art. 34 otrzymuje brzmienie:
     "Art. 34. Minister właściwy do spraw transportu określi, w drodze
           rozporządzenia,  treść rozkładów jazdy, sposób i terminy ich
           ogłaszania oraz aktualizacji, jak również warunki ponoszenia kosztów
           związanych z zamieszczaniem informacji dotyczących rozkładów jazdy
           oraz podawaniem rozkładów jazdy do publicznej wiadomości, mając na
           uwadze zróżnicowanie wysokości kosztów przewoźników w zależności od
           ich udziału w przewozach.";
4) po art. 34 dodaje się art. 34a w brzmieniu:
    "Art. 34a. 1. Minister właściwy do spraw transportu określi, w drodze
    rozporządzenia:
           1) sposób ustalania wysokości opłat dodatkowych pobieranych w razie:
                 a) braku odpowiedniego dokumentu przewozu,
                 b) braku ważnego dokumentu poświadczającego uprawnienie do
                  bezpłatnego albo ulgowego przejazdu,
                 c) niezapłacenia należności za zabrane ze sobą do środka
                  przewozu rzeczy lub zwierzęta albo naruszenia przepisów o ich
                  przewozie,
                 d) spowodowania, bez uzasadnionej przyczyny, zatrzymania lub
                  zmiany trasy środka transportu
            - mając na uwadze zróżnicowanie wysokości opłat dodatkowych w
             zależności od strat poniesionych przez przewoźnika i powodu
             nałożenia opłaty dodatkowej;
           2) sposób ustalania wysokości przysługującej przewoźnikowi opłaty
             manipulacyjnej, mając na uwadze ponoszone koszty czynności
             związanych ze zwrotem lub umorzeniem opłaty dodatkowej.
         2. W odniesieniu do transportu zbiorowego, gminnego, powiatowego i
           wojewódzkiego, przepisy, o których mowa w ust. 1, określają
           odpowiednio rada gminy, rada powiatu albo sejmik województwa,
           a w mieście stołecznym Warszawie - Rada miasta stołecznego
           Warszawy.";
5) art. 56 otrzymuje brzmienie:
     "Art. 56. Minister właściwy do spraw transportu określi, w drodze
           rozporządzenia, rodzaj oraz warunki przewozu rzeczy, które ze
           względu na kształt, rozmiar lub masę albo drogę przewozu mogą
           powodować trudności transportowe przy przewozie koleją, mając na
           uwadze zapewnienie bezpieczeństwa ruchu kolejowego oraz możliwości
           eksploatacyjne.";
6) w art. 67 ust. 2 otrzymuje brzmienie:
      "2. Minister właściwy do spraw transportu w porozumieniu z ministrem
        właściwym do spraw gospodarki oraz ministrem właściwym do spraw
        rolnictwa może określić, w drodze rozporządzenia, normy ubytków, o
        których mowa w ust. 1, mając na uwadze właściwość przewożonych rzeczy
        oraz rodzaj środków transportu.";
7) art. 79 otrzymuje brzmienie:
    "Art. 79.  Minister właściwy do spraw transportu określi, w drodze
           rozporządzenia:
           1)  szczegółowy tryb i sposób ustalania stanu przesyłek,
           2)  warunki, jakim powinny odpowiadać reklamacje i wezwania do
             zapłaty z tytułu przewozu osób i przesyłek oraz tryb postępowania
             reklamacyjnego
          - mając na uwadze zapewnienie sprawnego i terminowego dochodzenia
           roszczeń.".
                                     Art. 2.
Dotychczasowe przepisy wykonawcze wydane na podstawie  art. 34 ust. 1 pkt 1,
art. 56 oraz art. 79 ustawy, o której mowa w art. 1, zachowują moc do czasu
wydania nowych  przepisów wykonawczych, jednak nie dłużej niż przez okres 12
miesięcy od dnia wejścia w życie ustawy.
                                     Art. 3.
Ustawa wchodzi w życie z dniem 31 stycznia 2005 r.
_______________________________
[1]  Zmiany tekstu jednolitego wymienionej ustawy zostały ogłoszone w  Dz.  U.  z
2001  r.  Nr 125, poz. 1371, z 2002 r. Nr 113, poz. 984 i Nr 130, poz.  1112,  z
2003  r. Nr 149, poz. 1452 i Nr 211, poz. 2049 oraz z 2004 r. Nr 97, poz. 962  i
Nr 160, poz. 1678.
