



Dz.U. z 2001 r. Nr 100, poz. 1083
                                        
                                        
                                        
                                        
                                     USTAWA
                             z dnia 27 lipca 2001 r.
                                        
                          o diagnostyce laboratoryjnej
                                        
                                        
                                   Rozdział 1
                                 Przepisy ogólne
                                        
                                     Art. 1.
Ustawa określa zasady i warunki wykonywania czynności diagnostyki laboratoryjnej
oraz zasady organizacji i działania samorządu diagnostów laboratoryjnych.
                                     Art. 2.
1. Czynności diagnostyki laboratoryjnej obejmują:
   1) badania laboratoryjne, mające na celu określenie właściwości fizycznych,
     chemicznych i biologicznych oraz składu płynów ustrojowych, wydzielin,
     wydalin i tkanek pobranych dla celów profilaktycznych, diagnostycznych i
     leczniczych lub sanitarno-epidemiologicznych,
   2) mikrobiologiczne badania laboratoryjne płynów ustrojowych, wydzielin,
     wydalin i tkanek pobranych dla celów profilaktycznych, diagnostycznych i
     leczniczych lub sanitarno-epidemiologicznych,
   3) działania zmierzające do ustalenia zgodności tkankowej.
2. Za wykonywanie czynności diagnostyki laboratoryjnej uważa się także
  działalność naukową, dydaktyczną i polegającą na kierowaniu laboratorium,
  prowadzoną w dziedzinie diagnostyki laboratoryjnej przez osobę wpisaną na
  listę diagnostów laboratoryjnych.
                                        
                                     Art. 3.
1. Diagnosta laboratoryjny jest uprawniony do wykonywania zabiegów i czynności
  polegających na pobraniu od pacjenta materiału do badań laboratoryjnych.
2. Minister właściwy do spraw zdrowia, po zasięgnięciu opinii Krajowej Rady
  Diagnostów Laboratoryjnych, Naczelnej Rady Lekarskiej i Naczelnej Rady
  Pielęgniarek i Położnych, określi, w drodze rozporządzenia, wykaz zabiegów i
  czynności, o których mowa w ust. 1.
                                        
                                     Art. 4.
Tytuł zawodowy "diagnosta laboratoryjny" podlega ochronie prawnej.
                                     Art. 5.
1. Diagności laboratoryjni zorganizowani są na zasadach samorządu zawodowego,
  zwanego dalej "samorządem".
2. Samorząd jest niezależny w wykonywaniu swoich zadań i podlega wyłącznie
  przepisom ustawy.
3. Jednostką organizacyjną samorządu, posiadającą osobowość prawną jest Krajowa
  Izba Diagnostów Laboratoryjnych, z siedzibą w Warszawie.
4. Nadzór nad działalnością samorządu sprawuje minister właściwy do spraw
  zdrowia w zakresie i formach określonych niniejszą ustawą.
                                        
                                   Rozdział 2
         Uprawnienia do wykonywania czynności diagnostyki laboratoryjnej
                                        
                                     Art. 6.
1. Prawo samodzielnego wykonywania czynności diagnostyki laboratoryjnej
  powstaje z chwilą dokonania wpisu na listę diagnostów laboratoryjnych i
  złożenia ślubowania.
2. Minister właściwy do spraw zdrowia, po zasięgnięciu opinii Krajowej Rady
  Diagnostów Laboratoryjnych, określi, w drodze rozporządzenia, wykaz czynności
  diagnostyki laboratoryjnej, które mogą być wykonywane bez nadzoru diagnosty
  laboratoryjnego przez analityków medycznych nie posiadających ukończonych
  studiów wyższych i tytułu magistra.
                                     Art. 7.
1. Na listę diagnostów laboratoryjnych wpisuje się osobę fizyczną, która:
   1) ukończyła studia wyższe i uzyskała tytuł magistra na kierunkach analityki
     medycznej, biologii, biotechnologii, chemii, farmacji, mikrobiologii lub
     tytuł lekarza,
   2) jest obywatelem polskim,
   3) korzysta z pełni praw publicznych,
   4) posiada pełną zdolność do czynności prawnych,
   5) wykazuje nienaganną postawę etyczną,
   6) posiada stan zdrowia pozwalający na wykonywanie zawodu diagnosty
     laboratoryjnego,
   7) złożyła egzamin na diagnostę laboratoryjnego.
2. Od wymogu, o którym mowa w ust. 1 pkt 7, są zwolnione osoby, będące
  lekarzami, posiadające I lub II stopień specjalizacji wchodzącej w zakres
  diagnostyki laboratoryjnej.
3. Na listę diagnostów laboratoryjnych wpisuje się diagnostę laboratoryjnego,
  będącego obywatelem państwa członkowskiego Unii Europejskiej, jeżeli spełnia
  warunki określone w ust. 1 pkt 1 i 3-6.
4. Warunkiem wpisania na listę diagnostów laboratoryjnych osób, o których mowa
  w ust. 3, jest władanie przez nich językiem polskim w mowie i piśmie, w
  zakresie koniecznym do wykonywania zawodu diagnosty laboratoryjnego.
5. Minister właściwy do spraw zdrowia ogłasza, w drodze obwieszczenia w
  Dzienniku Urzędowym Rzeczypospolitej Polskiej "Monitor Polski", wykaz
  dyplomów potwierdzających posiadanie kwalifikacji do wykonywania zawodu
  diagnosty laboratoryjnego przez obywateli państw członkowskich Unii
  Europejskiej.
                                        
                                     Art. 8.
1. Krajowa Rada Diagnostów Laboratoryjnych prowadzi listę diagnostów
  laboratoryjnych oraz na wniosek zainteresowanego podejmuje w drodze uchwały
  decyzję o wpisie.
2. Wpis na listę diagnostów laboratoryjnych obejmuje:
   1) numer i datę wpisu,
   2) nazwisko, imię lub imiona, datę urodzenia, numer PESEL,
   3) adres zamieszkania.
3. Diagnosta laboratoryjny jest obowiązany zawiadomić Krajową Radę Diagnostów
  Laboratoryjnych o wszelkich zmianach danych, o których mowa w ust. 2, w
  terminie 30 dni od dnia zaistnienia tych zmian.
   
                                     Art. 9.
1. Uchwała Krajowej Rady Diagnostów Laboratoryjnych w sprawie wpisu na listę
  diagnostów laboratoryjnych powinna być podjęta w terminie 3 miesięcy od dnia
  złożenia wniosku i ma charakter decyzji ostatecznej.
2. Od ostatecznej uchwały Krajowej Rady Diagnostów Laboratoryjnych odmawiającej
  wpisu na listę diagnostów laboratoryjnych, w terminie 3 miesięcy od
  doręczenia uchwały, wnioskodawcy służy skarga do Naczelnego Sądu
  Administracyjnego.
3. W przypadku niepodjęcia przez Krajową Radę Diagnostów Laboratoryjnych
  uchwały w sprawie wpisu na listę diagnostów laboratoryjnych, wnioskodawcy,
  służy w terminie 3 miesięcy od upływu terminu, o którym mowa w ust. 1, skarga
  do Naczelnego Sądu Administracyjnego.
                                    Art. 10.
1. Krajowa Rada Diagnostów Laboratoryjnych zawiadamia, w terminie 30 dni od
  podjęcia uchwały, ministra właściwego do spraw zdrowia o wpisie na listę
  diagnostów laboratoryjnych, jak i o odmowie wpisu.
2. Wpis na listę diagnostów laboratoryjnych uważa się za dokonany, jeżeli
  minister właściwy do spraw zdrowia nie sprzeciwi się wpisowi w terminie 30
  dni od daty otrzymania uchwały wraz z dokumentami stanowiącymi podstawę
  wpisu. Sprzeciw wymaga uzasadnienia.
3. Sprzeciw ministra właściwego do spraw zdrowia może być zaskarżony, przez
  wnioskodawcę lub Krajową Radę Diagnostów Laboratoryjnych, do Naczelnego Sądu
  Administracyjnego w terminie 30 dni od dnia doręczenia sprzeciwu.
                                        
                                    Art. 11.
1. Rota ślubowania składanego przez diagnostę laboratoryjnego ma następujące
  brzmienie:
 "Ślubuję uroczyście, że jako diagnosta laboratoryjny będę wykonywał
  czynności diagnostyki laboratoryjnej z całą sumiennością i rzetelnością,
  zgodnie z najlepszą wiedzą, zgodnie z prawem i prawami pacjenta "Salus
     aegroti suprema lex" i zasadami etyki zawodowej. Poznane w związku z
     wykonywaniem czynności diagnostyki laboratoryjnej fakty i informacje
     zachowam w tajemnicy w zakresie określonym przepisami prawa".
2. Ślubowanie może być złożone z dodaniem zdania "Tak mi dopomóż Bóg".
3. Ślubowanie odbiera Prezes Krajowej Rady Diagnostów Laboratoryjnych.
  Ślubowanie może być również złożone w formie pisemnej.
                                    Art. 12.
1. Krajowa Rada Diagnostów Laboratoryjnych skreśla diagnostę laboratoryjnego z
  listy diagnostów laboratoryjnych w przypadku:
   1) wniosku diagnosty laboratoryjnego,
   2) utraty obywatelstwa polskiego,
   3) ograniczenia zdolności do czynności prawnych,
   4) utraty z mocy wyroku sądowego praw publicznych,
   5) orzeczenia dyscyplinarnego lub wyroku sądowego o pozbawieniu prawa do
     wykonywania czynności z zakresu diagnostyki laboratoryjnej,
   6) nie uiszczania składek członkowskich za okres dłuższy niż 12 miesięcy,
   7) śmierci diagnosty laboratoryjnego.
2. W przypadku uchylenia orzeczenia powodującego utratę prawa do wykonywania
  czynności z zakresu diagnostyki laboratoryjnej następuje przywrócenie wpisu
  na listę diagnostów laboratoryjnych.
                                    Art. 13.
Krajowa Rada Diagnostów Laboratoryjnych jest uprawniona do kontroli i oceny
wykonywania czynności diagnostyki laboratoryjnej przez diagnostę
laboratoryjnego. Kontrolę przeprowadzają i oceny dokonują wizytatorzy powołani
przez Krajową Radę Diagnostów Laboratoryjnych spośród diagnostów
laboratoryjnych.
                                    Art. 14.
Diagnosta laboratoryjny, który nieprzerwanie nie wykonywał czynności diagnostyki
laboratoryjnej przez okres dłuższy niż 5 lat, a zamierza podjąć ich wykonywanie,
ma obowiązek zawiadomienia o tym Krajowej Rady Diagnostów Laboratoryjnych i
odbycia przeszkolenia. Tryb i zakres przeszkolenia ustala Krajowa Rada
Diagnostów Laboratoryjnych.
                                    Art. 15.
1. Jeżeli Krajowa Rada Diagnostów Laboratoryjnych stwierdzi, że istnieje
  uzasadnione podejrzenie niezdolności diagnosty laboratoryjnego do wykonywania
  czynności diagnostyki laboratoryjnej lub ograniczenia w wykonywaniu ściśle
  określonych czynności diagnostyki laboratoryjnej ze względu na stan zdrowia,
  powołuje komisję złożoną z lekarzy specjalistów z odpowiednich dziedzin
  medycyny. Komisja ta wydaje orzeczenie w przedmiocie niezdolności diagnosty
  laboratoryjnego do wykonywania czynności diagnostyki laboratoryjnej albo
  ogranicza w wykonywaniu ściśle określonych czynności diagnostyki
  laboratoryjnej.
2. Diagnosta laboratoryjny ma obowiązek stawienia się przed komisją, o której
  mowa w ust. 1, i poddania się niezbędnym badaniom.
3. Krajowa Rada Diagnostów Laboratoryjnych, na podstawie orzeczenia komisji,
  może podjąć uchwałę o zawieszeniu prawa wykonywania czynności diagnostyki
  laboratoryjnej na okres trwania niezdolności albo o ograniczeniu wykonywania
  określonych czynności diagnostyki laboratoryjnej na okres trwania
  niezdolności. Zainteresowany diagnosta laboratoryjny jest uprawniony do
  uczestnictwa w posiedzeniu Krajowej Rady Diagnostów Laboratoryjnych w czasie
  rozpatrywania jego sprawy.
4. Jeżeli diagnosta laboratoryjny odmawia poddania się badaniu przez komisję
  lub gdy Krajowa Rada Diagnostów Laboratoryjnych na podstawie wyników
  postępowania wyjaśniającego uzna, że dalsze wykonywanie czynności diagnostyki
  laboratoryjnej lub ściśle określonych czynności diagnostyki laboratoryjnej
  przez diagnostę laboratoryjnego grozi niebezpieczeństwem dla pacjentów,
  Krajowa Rada Diagnostów Laboratoryjnych podejmuje uchwałę o zawieszeniu
  diagnosty laboratoryjnego w prawie wykonywania czynności diagnostyki
  laboratoryjnej albo o ograniczeniu wykonywania ściśle określonych czynności
  diagnostyki laboratoryjnej do czasu zakończenia postępowania.
5. Diagnosta laboratoryjny, w stosunku do którego podjęto uchwałę, o której
  mowa w ust. 3 i 4, może wystąpić do Krajowej Rady Diagnostów Laboratoryjnych
  o uchylenie uchwały, jeżeli ustaną przyczyny zawieszenia lub ograniczenia,
  nie wcześniej jednak niż po upływie 6 miesięcy od podjęcia uchwały Krajowej
  Rady Diagnostów Laboratoryjnych.
6. W razie podjęcia przez Krajową Radę Diagnostów Laboratoryjnych uchwały, o
  której mowa w ust. 3, diagnoście laboratoryjnemu, którego dotyczy uchwała,
  służy skarga do Naczelnego Sądu Administracyjnego.
7. Postępowanie w sprawach, o których mowa w ust. 1-5, jest poufne.
8. Minister właściwy do spraw zdrowia, po zasięgnięciu opinii Krajowej Rady
  Diagnostów Laboratoryjnych, określi, w drodze rozporządzenia, tryb
  powoływania i organizację komisji, o której mowa w ust. 1, oraz tryb
  orzekania o niezdolności do wykonywania czynności diagnostyki laboratoryjnej
  ze względu na stan zdrowia.
                                        
                                   Rozdział 3
                Wykonywanie czynności diagnostyki laboratoryjnej
                                        
                                    Art. 16.
Czynności diagnostyki laboratoryjnej, przeprowadzane przez diagnostę
laboratoryjnego, wykonywane są w laboratorium diagnostycznym, zwanym dalej
"laboratorium"
                                    Art. 17.
1. Laboratorium jest zakładem opieki zdrowotnej w rozumieniu ustawy z dnia 30
  sierpnia 1991 r. o zakładach opieki zdrowotnej (Dz.U. Nr 91, poz. 408, z 1992
  r. Nr 63, poz. 315, z 1994 r. Nr 121, poz. 591, z 1995 r. Nr 138, poz. 682, z
  1996 r. Nr 24, poz. 110, z 1997 r. Nr 104, poz. 661, Nr 121, poz. 769, z 1998
  r. Nr 106, poz. 668, Nr 117, poz. 756, Nr 162, poz. 1115, z 1999 r. Nr 28,
  poz. 255 i 256, Nr 84, poz. 935, z 2000 r. Nr 3, poz. 28, Nr 12, poz. 136, Nr
  43, poz. 489, Nr 84, poz. 948 i Nr 120, poz. 1268 oraz z 2001 r. Nr 5, poz.
  45), z zastrzeżeniem ust. 2.
2. Laboratorium może być także jednostką organizacyjną zakładu opieki
  zdrowotnej.
3. Minister właściwy do spraw zdrowia, po zasięgnięciu opinii Krajowej Rady
  Diagnostów Laboratoryjnych, określa, w drodze rozporządzenia, wymagania jakim
  powinno odpowiadać laboratorium, ze szczególnym uwzględnieniem wymagań
  fachowych personelu i kierownika laboratorium, warunków sanitarnych
  pomieszczeń i urządzeń oraz zasad atestowania aparatury i sprzętu medycznego.
4. Minister właściwy do spraw zdrowia, po zasięgnięciu opinii Krajowej Rady
  Diagnostów Laboratoryjnych, może określić, w drodze rozporządzenia, standardy
  postępowania diagnostycznego w laboratoriach, w celu zapewnienia właściwego
  poziomu i jakości czynności diagnostyki laboratoryjnej.
                                    Art. 18.
Uprawnienia do kierowania laboratorium mają tylko osoby posiadające prawo
wykonywania czynności diagnostyki laboratoryjnej.
                                        
                                    Art. 19.
1. Krajowa Rada Diagnostów Laboratoryjnych prowadzi Ewidencję Laboratoriów
  Diagnostycznych, zwaną dalej "Ewidencją".
2. Wpis do Ewidencji dokonywany jest na wniosek podmiotu, który utworzył zakład
  opieki zdrowotnej.
3. Wniosek, o którym mowa w ust. 2, zawiera:
   1) pełną i skróconą nazwę zakładu opieki zdrowotnej prowadzonego w formie
     laboratorium lub którego jednostką organizacyjną jest laboratorium,
   2) nazwę (firmę), formę organizacyjno-prawną, siedzibę, adres podmiotu który
     utworzył lub prowadzi zakład opieki zdrowotnej, o którym mowa w pkt 1.
4. Wpis w Ewidencji zawiera dane, o których mowa w ust. 3.
                                    Art. 20.
Podmiot, który utworzył lub zlikwidował laboratorium w trybie przepisów ustawy o
zakładach opieki zdrowotnej, w terminie 14 dni od daty odpowiedniego wpisu do
rejestru zakładów opieki zdrowotnej, składa wniosek o wpis lub wykreślenie z
Ewidencji.
                                        
                                   Rozdział 4
                   Obowiązki i prawa diagnosty laboratoryjnego
                                        
                                    Art. 21.
Diagnosta laboratoryjny jest obowiązany do postępowania zgodnego ze wskazaniami
wiedzy zawodowej, z zasadami etyki zawodowej oraz z należytą starannością.
                                        
                                    Art. 22.
 Diagnosta laboratoryjny może przeprowadzić zabiegi i czynności diagnostyki
laboratoryjnej po wyrażeniu zgody przez pacjenta, z zastrzeżeniem art. 23, 24 i
25.
                                    Art. 23.
1. Jeżeli pacjent jest niepełnoletni lub niezdolny do świadomego wyrażenia
  zgody, wymagana jest zgoda jego przedstawiciela ustawowego, a gdy pacjent nie
  ma przedstawiciela ustawowego lub porozumienie się z nim jest niemożliwe zgoda
sądu opiekuńczego.
2. W przypadku osoby, o której mowa w ust. 1, zgodę na przeprowadzenie zabiegów
  i czynności może wyrazić także opiekun faktyczny.
3. W przypadku osoby ubezwłasnowolnionej zgodę wyraża przedstawiciel ustawowy
  tej osoby. Jeżeli osoba taka jest w stanie z rozeznaniem wypowiedzieć opinię
  w sprawie badania, konieczne jest ponadto uzyskanie zgody tej osoby.
4. Jeżeli pacjent ukończył 16 lat, wymagana jest także jego zgoda.
5. Jeżeli jednak niepełnoletni, który ukończył 16 lat, osoba ubezwłasnowolniona
  albo pacjent chory psychicznie lub upośledzony umysłowo, lecz dysponujący
  dostatecznym rozeznaniem, sprzeciwia się zabiegowi i czynnościom diagnostyki
  laboratoryjnej, poza zgodą jego przedstawiciela ustawowego lub opiekuna
  faktycznego albo w przypadku niewyrażenia przez nich zgody, wymagana jest
  zgoda sądu opiekuńczego.
6. Sądem opiekuńczym właściwym miejscowo dla udzielenia zgody na wykonywanie
  zabiegów i czynności diagnostyki laboratoryjnej jest sąd, w którego okręgu
  zabiegi te i czynności mają być wykonane.
                                        
                                    Art. 24.
Zgoda osób, o których mowa w art. 22 i 23, może być wyrażona ustnie albo nawet
przez takie ich zachowanie, które w sposób nie budzący wątpliwości wskazuje na
wolę poddania się proponowanym przez diagnostę laboratoryjnego zabiegom i
czynnościom.
                                        
                                     Art. 25
Zgoda osób, o których mowa w art. 22 i 23, nie jest wymagana w przypadku
wykonywania przez diagnostę laboratoryjnego czynności i zabiegów
przeprowadzanych na zlecenie lekarskie.
                                    Art. 26.
1. Wykonywanie zabiegów i czynności diagnostyki laboratoryjnej bez zgody
  pacjenta jest dopuszczalne, jeżeli konieczne jest niezwłoczne przeprowadzenie
  badań diagnostycznych, a ze względu na stan zdrowia lub wiek pacjent ten nie
  może wyrazić zgody, a nie ma możliwości porozumienia się z jego
  przedstawicielem ustawowym lub opiekunem faktycznym.
2. Decyzję o podjęciu zabiegów i czynności diagnostyki laboratoryjnej w
  okolicznościach, o których mowa w ust. 1, diagnosta laboratoryjny podejmuje
  na pisemne zlecenie lekarza leczącego pacjenta, odnotowane w dokumentacji
  medycznej pacjenta.
                                        
                                    Art. 27.
Diagnosta laboratoryjny bierze udział w postępowaniu diagnostycznym,
profilaktycznym i monitorowaniu terapii. O ostatecznym zestawie zleconych badań
decyduje prowadzący terapię lekarz.
                                        
                                    Art. 28.
1. Diagnosta laboratoryjny ma prawo odmówić wykonania zlecenia lekarskiego,
  jeżeli wykonanie tego zlecenia może zagrozić życiu lub zdrowiu pacjenta,
  chyba że po zwróceniu lekarzowi uwagi na wspomniane niebezpieczeństwo ten
  ostatni ponowi zlecenie na piśmie.
2. Odmowę wykonania zlecenia diagnosta laboratoryjny uzasadnia na piśmie oraz
  powiadamia o tym fakcie niezwłocznie swojego bezpośredniego przełożonego.
                                        
                                    Art. 29.
1. Diagnosta laboratoryjny jest obowiązany do zachowania tajemnicy zawodowej.
2. Od zachowania tajemnicy zawodowej diagnosta laboratoryjny jest zwolniony:
   1) w stosunku do osoby, pod której opieką medyczną znajduje się pacjent,
   2) w stosunku do samego pacjenta, a gdy jest on niepełnoletni lub
     ubezwłasnowolniony - w stosunku do jego przedstawiciela ustawowego lub
     opiekuna faktycznego,
   3) gdy badanie diagnostyczne zostało przeprowadzone na żądanie uprawnionych
     na podstawie odrębnych ustaw organów lub instytucji, wówczas diagnosta
     laboratoryjny jest obowiązany poinformować o wynikach badań wyłącznie te
     organy lub instytucje,
   4) gdy jest to niezbędne do praktycznej nauki zawodów medycznych,
   5) gdy jest to niezbędne dla celów naukowych,
   6) w przypadkach, gdy przewidują to przepisy szczególne.
3. Ujawnianie tajemnicy poza przypadkami, o których mowa w ust. 2 pkt 1 i 2,
  może nastąpić wyłącznie w niezbędnym zakresie.
                                        
                                    Art. 30.
1. Diagnosta laboratoryjny ma prawo i obowiązek pogłębiania i aktualizowania
  wiedzy i umiejętności zawodowych, w tym w szczególności ma prawo do
  uzyskiwania specjalizacji zawodowej.
2. Minister właściwy do spraw zdrowia, po zasięgnięciu opinii Krajowej Rady
  Diagnostów Laboratoryjnych określi, w drodze rozporządzenia, wykaz, tryb i
  zasady uzyskiwania specjalizacji przez diagnostów laboratoryjnych.
                                        
                                   Rozdział 5
                      Egzamin na diagnostę laboratoryjnego
                                        
                                    Art. 31.
Celem egzaminu na diagnostę laboratoryjnego, zwanego dalej "egzaminem", jest
sprawdzenie, czy kandydat na diagnostę laboratoryjnego jest należycie
przygotowany do samodzielnego wykonywania czynności diagnostyki laboratoryjnej a
przede wszystkim, czy poza znajomością wiedzy teoretycznej posiada umiejętność
praktycznego jej stosowania.
                                    Art. 32.
1. Do egzaminu jest dopuszczona osoba, która spełnia wymogi, o których mowa w
  art. 7 pkt 1-4 i 6 oraz złożyła wniosek o dopuszczenie do egzaminu.
2. Wniosek o dopuszczenie do egzaminu zawiera:
   1) nazwisko, imię lub imiona, datę urodzenia,
   2) adres zamieszkania,
   3) życiorys,
   4) odpis dyplomu ukończenia wyższych studiów.
3. Do wniosku, o którym mowa w ust. 2, można dołączyć dokumenty potwierdzające
  posiadane dodatkowe kwalifikacje.
                                        
                                    Art. 33.
1. Egzamin organizuje, przeprowadza oraz komisję egzaminacyjną powołuje Krajowa
  Rada Diagnostów Laboratoryjnych.
2. W komisji egzaminacyjnej przeprowadzającej egzamin uczestniczy
  przedstawiciel ministra właściwego do spraw zdrowia.
                                        
                                   Rozdział 6
                       Samorząd diagnostów laboratoryjnych
                                        
                                    Art. 34.
1. Krajową Izbę Diagnostów Laboratoryjnych tworzą zamieszkali na terenie kraju
  diagności laboratoryjni.
2. Przynależność diagnostów laboratoryjnych do samorządu jest obowiązkowa.
                                        
                                    Art. 35.
Do zadań samorządu należy w szczególności:
   1) sprawowanie nadzoru nad należytym wykonywaniem czynności diagnostyki
     laboratoryjnej,
   2) reprezentowanie diagnostów laboratoryjnych oraz ochrona ich interesów
     zawodowych,
   3) działanie na rzecz stałego podnoszenia kwalifikacji zawodowych przez
     diagnostów laboratoryjnych,
   4) udział w ustalaniu standardów i zasad oceny pracy w diagnostyce
     laboratoryjnej,
   5) integrowanie środowiska diagnostów laboratoryjnych,
   6) prowadzenie badań w zakresie ochrony zdrowia.
   
                                    Art. 36.
1. Organami samorządu są:
   1) Krajowy Zjazd Diagnostów Laboratoryjnych,
   2) Krajowa Rada Diagnostów Laboratoryjnych,
   3) Komisja Rewizyjna,
   4) Wyższy Sąd Dyscyplinarny,
   5) Sąd Dyscyplinarny.
2. Członkami organów samorządu mogą być tylko diagności laboratoryjni.
   
                                    Art. 37.
1. Kadencja organów samorządu trwa 4 lata, jednak organy są obowiązane działać
  do czasu ukonstytuowania się nowo wybranych organów.
2. Tę samą funkcję w organach samorządu można pełnić nie dłużej niż przez 2
  następujące po sobie kadencje.
                                    Art. 38.
1. Wybory do organów samorządu odbywają się w głosowaniu tajnym.
2. Czynne i bierne prawo wyborcze przysługuje wszystkim członkom samorządu, z
  wyjątkiem osób ukaranych karą, o której mowa w art. 58 ust. 1 pkt 3.
                                    Art. 39.
Uchwały organów samorządu są podejmowane większością głosów, w obecności co
najmniej połowy członków danego organu.
                                        
                                    Art. 40.
Krajowa Rada Diagnostów Laboratoryjnych przedstawia corocznie informację o
funkcjonowaniu samorządu Prezydentowi Rzeczypospolitej Polskiej.
                                    Art. 41.
1. Minister właściwy do spraw zdrowia może zaskarżyć do Sądu Najwyższego
  sprzeczną z prawem uchwałę organu samorządu w terminie 3 miesięcy od dnia
  doręczenia tej uchwały. Sąd Najwyższy utrzymuje zaskarżoną uchwałę w mocy lub
  ją uchyla.
2. Minister właściwy do spraw zdrowia może zwrócić się do Krajowego Zjazdu
  Diagnostów Laboratoryjnych lub Krajowej Rady Diagnostów Laboratoryjnych o
  podjęcie uchwały w sprawie należącej do właściwości samorządu. Uchwała
  Krajowej Rady Diagnostów Laboratoryjnych powinna być podjęta w terminie 3
  miesięcy a uchwała Krajowego Zjazdu Diagnostów Laboratoryjnych na najbliższym
  Zjeździe.
                                    Art. 42.
Najwyższym organem samorządu jest Krajowy Zjazd Diagnostów Laboratoryjnych,
zwany dalej "Krajowym Zjazdem".
                                    Art. 43.
1. W Krajowym Zjeździe biorą udział delegaci wybrani przez zgromadzenia
  wojewódzkie diagnostów laboratoryjnych, zwane dalej "zgromadzeniami
  wojewódzkimi", oraz z głosem doradczym, nie będący delegatami, członkowie
  ustępujących organów samorządu.
2. W zgromadzeniu wojewódzkim uczestniczą diagności laboratoryjni zamieszkali
  na terenie danego województwa.
3. Jeżeli liczba diagnostów laboratoryjnych w danym województwie przekracza 300
  osób, wyboru delegatów na Krajowy Zjazd dokonują zebrania rejonowe
  zgromadzenia wojewódzkiego.
4. W przypadku, o którym mowa w ust. 3, Krajowa Rada Diagnostów Laboratoryjnych
  dokonuje podziału na rejony w danym województwie.
5. Zasady przeprowadzania wyborów delegatów na Krajowy Zjazd oraz liczbę tych
  delegatów z poszczególnych województw określa Krajowa Rada Diagnostów
  Laboratoryjnych.
6. Krajowy Zjazd zwołuje Krajowa Rada Diagnostów Laboratoryjnych.
                                        
                                    Art. 44.
Do Krajowego Zjazdu należy:
   1) wybór Prezesa Krajowej Rady Diagnostów Laboratoryjnych, zwanego dalej
     "Prezesem Krajowej Rady",
   2) wybór Krajowej Rady Diagnostów Laboratoryjnych, Komisji Rewizyjnej, Sądu
     Dyscyplinarnego, Wyższego Sądu Dyscyplinarnego oraz Rzecznika
     Dyscyplinarnego i jego zastępców,
   3) uchwalanie wytycznych działania samorządu i jego organów,
   4) określenie zasad przeprowadzania wyborów do organów samorządu, liczby
     członków tych organów oraz trybu ich odwoływania, a także zasad
     podejmowania uchwał przez organy samorządu,
   5) rozpatrywanie i zatwierdzanie sprawozdań Krajowej Rady Diagnostów
     Laboratoryjnych, Komisji Rewizyjnej, Sądu Dyscyplinarnego, Wyższego Sądu
     Dyscyplinarnego i Rzecznika Dyscyplinarnego,
   6) kodyfikowanie zasad etyki diagnostów laboratoryjnych,
   7) ustalanie podstawowych zasad gospodarki finansowej samorządu.
                                        
                                    Art. 45.
1. Nadzwyczajny Krajowy Zjazd Diagnostów Laboratoryjnych zwołuje Krajowa Rada
  Diagnostów Laboratoryjnych:
   1) z własnej inicjatywy,
   2) na wniosek prezydium Krajowej Rady Diagnostów Laboratoryjnych,
   3) na wniosek Komisji Rewizyjnej,
   4) na wniosek co najmniej 500 diagnostów laboratoryjnych.
2. Nadzwyczajny Krajowy Zjazd Diagnostów Laboratoryjnych powinien być zwołany w
  terminie 3 miesięcy od dnia wpływu wniosku o jego zwołanie i obraduje nad
  sprawami dla których został zwołany.
                                    Art. 46.
1. Krajową Radę Diagnostów Laboratoryjnych, zwaną dalej "Krajową Radą" stanowią
  Prezes Krajowej Rady i członkowie wybrani przez Krajowy Zjazd.
2. Prezydium Krajowej Rady stanowią Prezes Krajowej Rady i wybrani przez
  Krajową Radę wiceprezesi, sekretarz, skarbnik i członkowie.
3. Prezydium Krajowej Rady jest organem wykonawczym Krajowej Rady i zdaje jej
  sprawę ze swojej działalności.
   
                                    Art. 47.
Do zakresu działania Krajowej Rady należy:
   1) reprezentowanie samorządu wobec organów państwowych i samorządowych,
     sądów, kas chorych, instytucji i organizacji,
   2) wykonywanie uchwał Krajowego Zjazdu,
   3) udzielanie opinii o projektach aktów prawnych oraz przedstawianie
     wniosków dotyczących unormowań prawnych z zakresu ochrony zdrowia,
   4) opiniowanie programu studiów wyższych i studiów podyplomowych z zakresu
     diagnostyki laboratoryjnej,
   5) uchwalanie budżetu Krajowej Rady i zatwierdzanie sprawozdań z jego
     wykonania oraz rozpatrywanie wniosków Komisji Rewizyjnej,
   6) wybór Prezesa Krajowej Rady oraz Rzecznika Dyscyplinarnego, jeżeli ich
     mandat wygasł w okresie pomiędzy Krajowymi Zjazdami,
   7) wybór przewodniczącego Zespołu Wizytatorów, jego zastępcy i członków,
   8) koordynowanie doskonalenia zawodowego diagnostów laboratoryjnych,
   9) uchwalanie regulaminów:
     a) działalności samorządu i jego organów,
     b) zakresu i zasad działania wizytatorów,
     c) składania egzaminu na diagnostę laboratoryjnego,
     d) prowadzenia listy diagnostów laboratoryjnych,
     e) prowadzenia Ewidencji,
  10) ustalanie zasad gospodarki finansowej samorządu,
  11) określanie wysokości składki członkowskiej i zasad jej podziału oraz
     wysokości opłat związanych z decyzją w sprawie wpisu na listę diagnostów
     laboratoryjnych oraz opłat manipulacyjnych,
  12) wykonywanie innych zadań określonych w ustawie oraz przepisach odrębnych.
  
                                    Art. 48.
Do zakresu działania Komisji Rewizyjnej należy kontrola działalności finansowej
i gospodarczej Krajowej Rady.
                                        
                                    Art. 49.
1. Sąd Dyscyplinarny rozpatruje sprawy dyscyplinarne diagnostów
  laboratoryjnych, wniesione przez Rzecznika Dyscyplinarnego, oraz sprawuje
  sądownictwo polubowne.
2. Od orzeczeń Sądu Dyscyplinarnego służy odwołanie do Wyższego Sądu
  Dyscyplinarnego.
                                    Art. 50.
Wyższy Sąd Dyscyplinarny:
1) uchwala regulaminy wewnętrzne Sądu Dyscyplinarnego i Wyższego Sądu
  Dyscyplinarnego,
2) rozpatruje odwołania od orzeczeń Sądu Dyscyplinarnego.
                                    Art. 51.
Rzecznik Dyscyplinarny przygotowuje postępowanie dyscyplinarne i wykonuje
czynności oskarżyciela przed Sądem Dyscyplinarnym i Wyższym Sądem
Dyscyplinarnym.
                                        
                                    Art. 52.
1. Pracodawca nie może, bez zgody Krajowej Rady, wypowiedzieć lub rozwiązać
  umowy o pracę ani wypowiedzieć warunków pracy i płacy diagnoście
  laboratoryjnemu pełniącemu funkcję z wyboru w organach samorządu, w czasie
  jej pełnienia oraz w okresie jednego roku po ustaniu kadencji.
2. Przepisu ust. 1 nie stosuje się w przypadkach określonych w art. 40, 411
  oraz art. 43 pkt 2 Kodeksu pracy.
                                        
                                    Art. 53.
Samorząd może prowadzić działalność gospodarczą.
                                        
                                    Art. 54.
Działalność samorządu jest finansowana:
   1) ze składek członkowskich i opłat związanych z postępowaniem w sprawie
     wpisu na listę diagnostów laboratoryjnych,
   2) z dochodów z innych źródeł, a w szczególności z dotacji, subwencji,
     darowizn i spadków,
   3) z działalności gospodarczej.
                                        
                                    Art. 55.
Nie opłacone w terminie składki członkowskie i koszty postępowania w przedmiocie
odpowiedzialności dyscyplinarnej podlegają egzekucji w trybie przepisów o
postępowaniu egzekucyjnym w administracji.
                                        
                                   Rozdział 7
                         Odpowiedzialność dyscyplinarna
                                        
                                    Art. 56.
1. Diagności laboratoryjni podlegają odpowiedzialności dyscyplinarnej za
  zawinione, nienależyte wykonywanie czynności diagnostyki laboratoryjnej oraz
  za czyny sprzeczne z zasadami etyki zawodowej lub przepisami dotyczącymi
  wykonywania czynności diagnostyki laboratoryjnej.
2. Od odpowiedzialności dyscyplinarnej wyłączone są czyny naruszające przepisy
  o odpowiedzialności porządkowej pracowników, określone w Kodeksie pracy.
                                    Art. 57.
1. Postępowanie dyscyplinarne o ten sam czyn toczy się niezależnie od
  postępowania karnego lub postępowania dyscyplinarnego wszczętego w jednostce
  organizacyjnej, w której przepisy szczególne przewidują takie postępowanie.
  Postępowanie dyscyplinarne może być jednak zawieszone do czasu ukończenia
  postępowania karnego.
2. Postępowania dyscyplinarnego nie wszczyna się a wszczęte umarza, jeżeli
  zaszła okoliczność, która według Kodeksu postępowania karnego wyłącza
  ściganie.
                                    Art. 58.
1. Karami dyscyplinarnymi są:
   1) upomnienie,
   2) nagana,
   3) zawieszenie prawa wykonywania zawodu diagnosty laboratoryjnego na okres
     od 12 miesięcy do 5 lat,
   4) pozbawienie prawa wykonywania zawodu diagnosty laboratoryjnego.
2. W przypadku prawomocnego ukarania karą, o której mowa w ust. 1 pkt 3 i 4,
  stosunek pracy diagnosty laboratoryjnego wygasa z mocy prawa. Wygaśnięcie to
  pociąga za sobą skutki, jakie przepisy prawa wiążą z rozwiązaniem umowy o
  pracę bez wypowiedzenia z winy pracownika.
3. Kara pozbawienia prawa wykonywania zawodu diagnosty laboratoryjnego oznacza
  skreślenie z listy diagnostów laboratoryjnych.
4. Od orzeczenia dyscyplinarnego, wydanego przez Wyższy Sąd Dyscyplinarny,
  orzekającego karę, o której mowa w ust. 1 pkt 3 i 4, ukaranemu przysługuje
  prawo wniesienia kasacji do Sądu Najwyższego, w terminie 14 dni od dnia
  doręczenia orzeczenia wraz z uzasadnieniem.
                                        
                                    Art. 59.
1. Diagnosta laboratoryjny, wobec którego Sąd Dyscyplinarny orzekł w pierwszej
  instancji karę, o której mowa w art. 58 ust. 1 pkt 3 i 4, może być tymczasowo
  zawieszony w czynnościach zawodowych. Postanowienie o tymczasowym zawieszeniu
  w czynnościach zawodowych wydaje Sąd Dyscyplinarny z urzędu lub na wniosek
  Rzecznika Dyscyplinarnego.
2. Postanowienie Sądu Dyscyplinarnego o tymczasowym zawieszeniu w czynnościach
  zawodowych jest natychmiast wykonalne. Jeżeli okres tymczasowego zawieszenia
  w czynnościach zawodowych trwa dłużej niż 3 miesiące, Wyższy Sąd
  Dyscyplinarny bada z urzędu zasadność zawieszenia i wydaje postanowienie w
  sprawie.
3. Za okres tymczasowego zawieszenia w czynnościach zawodowych diagnosta
  laboratoryjny zachowuje prawo do dotychczasowego wynagrodzenia oraz do innych
  świadczeń ze stosunku pracy. Pracodawca może w tym czasie powierzyć
  diagnoście laboratoryjnemu wykonywanie innej pracy.
                                        
                                    Art. 60.
1. Do orzekania w sprawach dyscyplinarnych powołane są następujące sądy:
   1) Sąd Dyscyplinarny orzekający w sprawach, o których mowa w art. 49 ust. 1
     i art. 59 ust. 1,
   2) Wyższy Sąd Dyscyplinarny orzekający w sprawach, o których mowa w art. 50
     pkt 2 i art. 59 ust. 2,
   3) Sąd Najwyższy orzekający w sprawach, o których mowa w art. 58 ust. 4.
2. Członkowie Sądu Dyscyplinarnego i Wyższego Sądu Dyscyplinarnego orzekają na
  podstawie swojego przekonania opartego na swobodnej ocenie całokształtu
  dowodów z uwzględnieniem okoliczności przemawiających zarówno na korzyść jak
  i na niekorzyść obwinionego
                                        
                                    Art. 61.
Oskarżycielem w postępowaniu dyscyplinarnym przed Sądem Dyscyplinarnym i Wyższym
Sądem Dyscyplinarnym jest Rzecznik Dyscyplinarny. Postępowanie dyscyplinarne
wszczyna się na wniosek Rzecznika Dyscyplinarnego.
                                    Art. 62.
1. Nie można wszcząć postępowania dyscyplinarnego:
   1) jeżeli od chwili popełnienia przewinienia upłynęły 3 lata,
   2) po upływie 6 miesięcy od powzięcia wiadomości przez Rzecznika
     Dyscyplinarnego o popełnieniu przewinienia.
2. Jeżeli jednak czyn zawiera znamiona przestępstwa, przedawnienie
  dyscyplinarne nie następuje wcześniej niż przedawnienie przewidziane w
  przepisach karnych.
3. Przedawnienie dyscyplinarne przerywa każda czynność Rzecznika
  Dyscyplinarnego w sprawie.
                                    Art. 63.
Obwiniony diagnosta laboratoryjny może ustanowić obrońcę spośród osób
posiadających pełną zdolność do czynności prawnych.
                                        
                                    Art. 64.
W razie śmierci obwinionego diagnosty laboratoryjnego przed ukończeniem
postępowania dyscyplinarnego toczy się ono nadal, jeżeli tego zażąda małżonek
obwinionego, jego krewny w linii prostej, brat lub siostra w terminie 2 miesięcy
od dnia zgonu obwinionego.
                                        
                                    Art. 65.
1. W przypadku uniewinnienia lub umorzenia postępowania w wyniku kasacji lub
  wznowienia postępowania, diagnoście laboratoryjnemu przysługuje roszczenie w
  stosunku do Krajowej Izby Diagnostów Laboratoryjnych za szkodę pozostającą w
  związku przyczynowym z prowadzonym postępowaniem lub wydanym orzeczeniem.
2. Roszczenie o odszkodowanie wygasa w razie niezgłoszenia wniosku w terminie
  12 miesięcy od daty uprawomocnienia się orzeczenia, o którym mowa w ust. 1.
3. W sprawach roszczeń o odszkodowanie orzeka sąd powszechny.
                                    Art. 66.
Na wniosek diagnosty laboratoryjnego orzeczenie o uniewinnieniu lub umorzeniu
postępowania w jego sprawie, z zakresu odpowiedzialności dyscyplinarnej, podlega
opublikowaniu w organie prasowym samorządu.
                                        
                                    Art. 67.
1. Krajowa Rada prowadzi Rejestr Ukaranych Diagnostów Laboratoryjnych zwany
  dalej "Rejestrem Ukaranych".
2. Usunięcie wzmianki o orzeczeniu dyscyplinarnym z Rejestru Ukaranych
  następuje z urzędu po upływie:
   1) 3 lat od uprawomocnienia się orzeczenia dyscyplinarnego orzekającego karę
     upomnienia lub nagany,
   2) 5 lat od upływu okresu zawieszenia prawa do wykonywania zawodu diagnosty
     laboratoryjnego.
3. Nie usuwa się wzmianki o karze pozbawienia prawa do wykonywania zawodu
  diagnosty laboratoryjnego.
                                        
                                    Art. 68.
1. Sąd Najwyższy rozpoznaje kasację wniesioną od prawomocnego orzeczenia przez
  ministra właściwego do spraw zdrowia lub Prezesa Krajowej Rady z powodu
  rażącego naruszenia przepisów prawa lub oczywistej niesłuszności orzeczenia.
2. Kasacja na niekorzyść obwinionego można być wniesiona w ciągu 6 miesięcy od
  daty uprawomocnienia się orzeczenia dyscyplinarnego.
                                        
                                    Art. 69.
1. Sąd Dyscyplinarny w sporach dotyczących wykonywania zawodu diagnosty
  laboratoryjnego, za pisemną zgodą stron, może rozpatrywać jako sąd polubowny
  spory między diagnostami laboratoryjnymi oraz między diagnostami
  laboratoryjnymi i innymi pracownikami ochrony zdrowia lub innymi osobami i
  instytucjami ochrony zdrowia, jeżeli spory te dotyczą wykonywania zawodu
  diagnosty laboratoryjnego.
2. W przypadkach, o których mowa w ust. 1, Sąd Dyscyplinarny stosuje
  odpowiednio przepisy Kodeksu postępowania cywilnego.
                                    Art. 70.
Minister właściwy do spraw zdrowia, w porozumieniu z Ministrem Sprawiedliwości,
po zasięgnięciu opinii Krajowej Rady Diagnostów Laboratoryjnych, określa, w
drodze rozporządzenia, szczegółowe zasady i tryb postępowania dyscyplinarnego w
stosunku do diagnostów laboratoryjnych ze szczególnym uwzględnieniem składu,
trybu powoływania i właściwości sądów dyscyplinarnych, trybu postępowania
wyjaśniającego, postępowania dyscyplinarnego w pierwszej instancji oraz
postępowania odwoławczego a także zasad wykonania orzeczeń oraz obciążenia
kosztami postępowania.
                                        
                                   Rozdział 8
                             Odpowiedzialność karna
                                        
                                    Art. 71.
1. Kto bez uprawnień wykonuje czynności diagnostyki laboratoryjnej,
      podlega karze grzywny
2. Jeżeli sprawca czynu, o którym mowa w ust. 1, działa w celu osiągnięcia
  korzyści majątkowej albo wprowadza w błąd co do posiadania takiego
  uprawnienia,
      podlega grzywnie, karze ograniczenia wolności albo pozbawienia wolności
       do roku
3. Postępowanie w sprawach, o których mowa w ust. 1, toczy się według przepisów
  Kodeksu postępowania w sprawach o wykroczenia.
                                        
                                   Rozdział 9
       Zmiana w przepisach obowiązujących, przepisy przejściowe i końcowe
                                        
                                    Art. 72.
W ustawie z dnia 30 sierpnia 1991 r. o zakładach opieki zdrowotnej (Dz.U. Nr 91,
poz. 408, z 1992 r. Nr 63, poz. 315, z 1994 r. Nr 121, poz. 591, z 1995 r. Nr
138, poz. 682, z 1996 r. Nr 24, poz. 110, z 1997 r. Nr 104, poz. 661, Nr 121,
poz. 769, z 1998 r. Nr 106, poz. 668, Nr 117, poz. 756, Nr 162, poz. 1115, z
1999 r. Nr 28, poz. 255 i 256 i Nr 84, poz. 935, z 2000 r. Nr 3, poz. 28, Nr 12,
poz. 136, Nr 43, poz. 489, Nr 84, poz. 948 i Nr 120, poz. 1268 oraz z 2001 r. Nr
5, poz. 45) w art. 2 w ust. 1 pkt 4 otrzymuje brzmienie:
   "4) laboratorium diagnostyczne,".
   
                                    Art. 73.
1. Osoby, które w dniu wejścia w życie ustawy, spełniają łącznie następujące
  warunki:
   1) ukończyły studia wyższe,
   2) spełniają wymogi, o których mowa w art. 7 ust. 1 pkt 2-6,
   3) udzielają lub udzielały świadczeń zdrowotnych związanych z badaniem
     diagnostycznym, w tym z analityką medyczną, w rozumieniu ustawy o
     zakładach opieki zdrowotnej,
   4) wykonują lub wykonywały świadczenia zdrowotne, o których mowa w pkt 3, w
     wyodrębnionych organizacyjnie jednostkach utworzonych i utrzymywanych w
     celu udzielania świadczeń zdrowotnych i promocji zdrowia
    - stają się diagnostami laboratoryjnymi w rozumieniu tej ustawy, z
  zastrzeżeniem ust. 2.
2. Jeżeli osoba ubiegająca się o wpis na listę diagnostów laboratoryjnych w
  trybie, o którym mowa w ust. 1, w dniu wejścia w życie ustawy, nie wykonywała
  świadczeń zdrowotnych, o których mowa w ust. 1 pkt 3, od ponad 2 lat, licząc
  od dnia wejścia w życie ustawy, osoba ta musi udokumentować, że wykonywała te
  świadczenia nieprzerwanie przez okres 5 lat i nie nabyła uprawnień
  emerytalnych.
                                    Art. 74.
Osoby, które do dnia wejścia w życie ustawy spełniły warunki, o którym mowa w
art. 73, mogą ubiegać się, w ciągu 2 lat od dnia wejścia w życie ustawy, o wpis
na listę diagnostów laboratoryjnych.
                                    Art. 75.
Osoby, które w dniu wejścia w życie ustawy są obwinione o popełnienie
wykroczenia zawodowego w rozumieniu dotychczasowych przepisów, a postępowanie w
zakresie odpowiedzialności zawodowej w tej sprawie nie zostało zakończone, nie
mogą ubiegać się o wpis na listę diagnostów laboratoryjnych do czasu
prawomocnego rozstrzygnięcia w tej sprawie.
                                    Art. 76.
Czyny diagnostów laboratoryjnych popełnione przed wejściem w życie ustawy, które
stanowią wykroczenie zawodowe a postępowanie w zakresie odpowiedzialności
zawodowej w tej sprawie, do dnia wejścia w życie ustawy, nie zostało wszczęte,
podlegają rozpoznaniu w trybie postępowania dyscyplinarnego, o którym mowa w
ustawie.
                                    Art. 77.
Czynności diagnostyki laboratoryjnej mogą być wykonywane samodzielnie przez
osoby nie wpisane na listę diagnostów laboratoryjnych przez okres 2 lat od dnia
wejścia w życie ustawy.
                                    Art. 78.
1. Minister właściwy do spraw zdrowia, po zasięgnięciu opinii Ogólnopolskiego
  Komitetu Organizacyjnego Samorządu Diagnostów Laboratoryjnych, powoła Komitet
  Organizacyjny pierwszego Krajowego Zjazdu Diagnostów Laboratoryjnych, zwany
  dalej "Komitetem".
2. Zadaniem Komitetu jest:
   1) rozpoznawanie wniosków o wpis i dokonywanie wpisów na listę diagnostów
     laboratoryjnych,
   2) zorganizowanie i zwołanie pierwszych zgromadzeń wojewódzkich oraz w
     przypadku, o którym mowa w art. 43 ust. 3, dokonanie podziału na rejony i
     zorganizowanie oraz zwołanie pierwszych zebrań rejonowych zgromadzenia
     wojewódzkiego,
   3) opracowanie projektu regulaminu wyboru delegatów na pierwszy Krajowy
     Zjazd oraz opracowanie projektu regulaminu pierwszego Krajowego Zjazdu.
3. Zgromadzenia wojewódzkie i zebrania rejonowe zgromadzenia wojewódzkiego są
  zwoływane najwcześniej w terminie 4 miesięcy a najpóźniej w terminie 6
  miesięcy od dnia rozpoczęcia wpisów na listę diagnostów laboratoryjnych.
4. W zgromadzeniach i zebraniach, o których mowa w ust. 3, uczestniczą
  diagności laboratoryjni wpisani na listę diagnostów laboratoryjnych
  najpóźniej na 7 dni przed rozpoczęciem zgromadzenia wojewódzkiego lub
  zebrania rejonowego zgromadzenia wojewódzkiego.
                                    Art. 79.
1. Minister właściwy do spraw zdrowia zwołuje pierwszy Krajowy Zjazd w terminie
  nie przekraczającym 60 dni od dnia zamknięcia ostatniego zgromadzenia
  wojewódzkiego lub zebrania rejonowego zgromadzenia wojewódzkiego.
2. Z dniem ukonstytuowania się pierwszego Krajowego Zjazdu, organy samorządu
  przejmują wszystkie swoje kompetencje, o których mowa w ustawie. Przepis art.
  43 stosuje się odpowiednio.
                                    Art. 80.
Przepisów ustawy z dnia 18 lipca 1950 r. o odpowiedzialności zawodowej fachowych
pracowników służby zdrowia (Dz.U. Nr 36, poz. 332, z 1989 r. Nr 30, poz. 158, z
1991 r. Nr 41, poz. 178 i 179) nie stosuje się do osób wpisanych na listę
diagnostów laboratoryjnych.
                                    Art. 81.
Ustawa wchodzi w życie po upływie 14 dni od dnia ogłoszenia.
