



                                    
Dz.U. z 1996 r. Nr 128, poz. 602 
                                    
                                    
                                   
 
                                USTAWA
                       z dnia 27 września 1996 r.
                                    
                o zmianie ustawy o rybactwie śródlądowym
                                    
                                    
                                Art. 1.
W ustawie z dnia 18 kwietnia 1985 r. o rybactwie śródlądowym (Dz.U. Nr 21, 
poz. 91, z 1988 r. Nr 19, poz. 132, z 1989 r. Nr 35, poz. 192, z 1990 r. Nr 34, 
poz. 198 i z 1996 r. Nr 106, poz. 496) wprowadza się następujące zmiany:
 1) w art. 1:
   a) ust. 1 otrzymuje brzmienie:
       "1. Ustawa reguluje zasady i warunki ochrony, chowu, hodowli i połowu
         ryb w powierzchniowych wodach śródlądowych, zwanych dalej
         "wodami".",
   b) ust. 3 otrzymuje brzmienie:
       "3. Ryby i inne organizmy wodne żyjące w wodzie stanowią jej pożytki.";
       
 2) art. 5 otrzymuje brzmienie:
          "Art. 5. Osoba dokonująca połowu ryb na rzecz uprawnionego 
                do rybactwa jest obowiązana posiadać i okazywać na 
                żądanie dokument stwierdzający upoważnienie uprawnionego
                do połowu ryb.";
         
 3) w art. 6:
   a) ust. 1 i 2 otrzymują brzmienie:
       "1. Uprawniony do rybactwa w obwodzie rybackim jest obowiązany 
         prowadzić racjonalną gospodarkę rybacką.
        2. Racjonalna gospodarka rybacka polega na wykorzystaniu produkcyjnych
         możliwości wód, zmierzając jednocześnie do poprawy jakości
         naturalnego środowiska i jego zasobów, zgodnie z operatem 
         rybackim określającym zasady tej gospodarki.",
   b) skreśla się ust. 3, a dotychczasowy ust. 4 oznacza się jako ust. 3,
   c) dodaje się ust. 4 w brzmieniu:
       "4. Minister Rolnictwa i Gospodarki Żywnościowej, w drodze rozporządzenia,
         określa wymagania, jakim powinien odpowiadać operat 
         rybacki, oraz jednostki uprawnione do opiniowania tych operatów.";
 
 4) art. 7 otrzymuje brzmienie:
       "Art. 7. 1. Za amatorski połów ryb uważa się pozyskiwanie ich wędką
                lub kuszą.
              2. Amatorski połów ryb może uprawiać osoba posiadająca 
                dokument uprawniający do takiego połowu, zwany dalej 
                "kartą wędkarską" lub "kartą łowiectwa podwodnego", a 
                jeżeli połów ryb odbywa się w wodach uprawnionego do 
                rybactwa - posiadająca ponadto jego zezwolenie.
              3. Z obowiązku posiadania karty wędkarskiej są zwolnione 
                osoby do lat 14, z tym że mogą one uprawiać amatorski 
                połów ryb wyłącznie pod opieką osoby pełnoletniej posiadającej
                taką kartę.
              4. Z obowiązku posiadania karty wędkarskiej lub karty łowiectwa
                podwodnego są zwolnieni cudzoziemcy czasowo 
                przebywający w Polsce, posiadający zezwolenie, o którym
                mowa w ust. 2. Z obowiązku tego zwolnione są także
                osoby uprawiające amatorski połów ryb w wodach 
                uprawnionej do rybactwa osoby fizycznej, jeżeli uzyskały 
                od niej zezwolenie na połów w tych wodach.
              5. Kartę wędkarską lub kartę łowiectwa podwodnego wydaje
                wojewoda, po złożeniu przez osobę zainteresowaną 
                egzaminu ze znajomości ochrony i połowu ryb przed 
                komisją powołaną przez społeczną organizację amatorskiego
                połowu ryb; z obowiązku składania egzaminu są 
                zwolnione osoby posiadające średnie lub wyższe wykształcenie
                rybackie.
              6. Osoba, wobec której orzeczono cofnięcie karty wędkarskiej
                lub karty łowiectwa podwodnego, może przystąpić 
                do powtórnego egzaminu najwcześniej po upływie terminu,
                o którym mowa w art. 27 ust. 2 pkt 3.
              7. Społeczna organizacja amatorskiego połowu ryb za 
                przeprowadzenie egzaminu, o którym mowa w ust. 5, 
                pobiera opłaty w wysokości przez siebie ustalonej.
              8. Uprawniony do rybactwa za wydane zezwolenie na 
                uprawianie amatorskiego połowu ryb może pobierać 
                opłatę w wysokości przez siebie ustalonej.";
       
 5) w art. 8:
   a) w ust. 1:
       - pkt 4 otrzymuje brzmienie:
          "4) w odległości mniejszej niż 50 m od budowli i urządzeń hydrotechnicznych
             piętrzących wodę,",
       - w pkt 5 po wyrazie "sieciami" dodaje się wyrazy ", wędkami lub kuszami",
       
       - pkt 11 otrzymuje brzmienie:
          "11) więcej niż dwiema wędkami jednocześnie, a w wypadku ryb 
             łososiowatych i lipieni - więcej niż jedną wędką,",
   b) w ust. 2 na końcu zdania skreśla się kropkę i dodaje się wyrazy "i krześliskach.";
   
 6) w art. 10 ust. 2 otrzymuje brzmienie:
       "2. Osoba fizyczna lub prawna przetwarzająca lub wprowadzająca 
         ryby do obrotu jest obowiązana posiadać dokument stwierdzający 
         pochodzenie ryb.";
       
 7) w art. 12 ust. 1 otrzymuje brzmienie:
       "1. Wody płynące stanowiące własność Skarbu Państwa dzieli się na 
         obwody rybackie.";
       
 8) w art. 13:
   a) w ust. 3 na końcu zdania skreśla się kropkę i dodaje się wyrazy "oraz 
     nakaz określony w art. 20 ust. 2.",
   b) dodaje się ust. 4 w brzmieniu:
       "4. Obręb hodowlany nie może być ustanowiony w przyujściowych 
         odcinkach cieków wpadających do morza.";
       
 9) w art. 14 w ust. 1 po wyrazie "zimowania" dodaje się przecinek i wyraz 
   "bytowania";
 
10) w art. 15:
   a) w ust. 1 po wyrazie "ustanawia" dodaje się wyrazy "i znosi",
   b) w ust. 2 po wyrazie "ustanowieniu" dodaje się wyrazy "i zniesieniu";
   
11) w art. 17 dodaje się ust. 3 w brzmieniu:
       "3. W szczególnie uzasadnionych wypadkach, w celu zapewnienia rybom
         możliwości swobodnego odbycia tarła, wojewoda, w drodze 
         obwieszczenia, może wydać zakaz połowu niektórych gatunków 
         ryb, w określonych wodach, na czas niezbędny do ich ochrony 
         oraz zobowiązać innych użytkowników wód do utrzymania dróg 
         swobodnego przepływu ryb.";
       
12) w art. 19 dodaje się ust. 4 w brzmieniu:
       "4. Przepis ust. 2 nie ma zastosowania, jeżeli w wyniku zalania gruntów
         nastąpiło połączenie się z wodami użytkowanymi przez innego
         uprawnionego do rybactwa.";
       
13) w art. 20:
   a) ust. 1 otrzymuje brzmienie:
          "1. Rybackie narzędzia i urządzenia połowowe może posiadać 
             wyłącznie uprawniony do rybactwa, z wyjątkiem osób prowadzących
             działalność gospodarczą w zakresie produkcji i 
             obrotu tymi narzędziami i urządzeniami.",
   b) dodaje się ust. 4 i 5 w brzmieniu:
          "4. Uprawniony do rybactwa ma obowiązek trwale oznakować 
             narzędzia rybackie i urządzenia połowowe w sposób umożliwiający
             ustalenie ich właściciela.
            5. Zabrania się osobom nieuprawnionym podejmowania z wody
             narzędzi rybackich i urządzeń połowowych.";
           
14) w art. 21:
   a) w pkt 2 skreśla się wyrazy "wydawania kart wędkarskich oraz kart łowiectwa
     podwodnego",
   b) pkt 3 otrzymuje brzmienie:
       "3) wzór karty wędkarskiej i karty łowiectwa podwodnego oraz wysokość
         opłat pobieranych za ich wydanie,",
   c) w pkt 4 wyrazy "narzędzia połowowe" zastępuje się wyrazami "rybackie 
     narzędzia i urządzenia połowowe";
       
15) w art. 22:
   a) ust. 3 i 4 otrzymują brzmienie:
       "3. Państwowa Straż Rybacka jest wyodrębnioną jednostką organizacyjną
         podległą bezpośrednio wojewodzie.
        4. Strażnicy Państwowej Straży Rybackiej pełnią służbę w organach 
         administracji państwowej i podlegają przepisom ustawy z dnia 16 
         września 1982 r. o pracownikach urzędów państwowych (Dz.U. Nr 
         31, poz. 214, z 1984 r. Nr 35, poz. 187, z 1988 r. Nr 19, poz. 132, 
         z 1989 r. Nr 4, poz. 24, Nr 34, poz. 178 i poz. 182, z 1990 r. Nr 
         20, poz. 121, z 1991 r. Nr 55, poz. 234, Nr 88, poz. 400 i Nr 95, 
         poz. 425, z 1992 r. Nr 54, poz. 254 i Nr 90, poz. 451, z 1994 r. Nr 
         136, poz. 704, z 1995 r. Nr 132, poz. 640 oraz z 1996 r. Nr 89, 
         poz. 402 i Nr 106, poz. 496), z uwzględnieniem przepisu art. 26 
         ust. 1 niniejszej ustawy.",
   b) dodaje się ust. 5 i 6 w brzmieniu:
       "5. W czasie wykonywania czynności służbowych strażnik Państwowej 
         Straży Rybackiej ma prawo do otrzymania bezpłatnego umundurowania,
         oznak służbowych, odznaki służbowej, odzieży specjalnej 
         i wyposażenia osobistego z obowiązkiem ich noszenia w czasie pełnienia
         obowiązków służbowych.
        6. W wypadkach szczególnie uzasadnionych komendant wojewódzki 
         Państwowej Straży Rybackiej może zezwolić na używanie ubioru 
         cywilnego w czasie wykonywania obowiązków służbowych.",
   c) dotychczasowy ust. 5 oznacza się jako ust. 7;
16) art. 23 otrzymuje brzmienie:
          "Art. 23. W czasie wykonywania czynności służbowych strażnik 
                Państwowej Straży Rybackiej jest uprawniony do:
                  1) kontroli dokumentów uprawniających do połowu 
                    ryb u osób dokonujących połowu oraz dokumentów
                    stwierdzających pochodzenie ryb u osób przetwarzających
                    lub wprowadzających ryby do obrotu,
                  2) kontroli ilości masy i gatunków odłowionych ryb, 
                    przetwarzanych lub wprowadzanych do obrotu 
                    oraz przedmiotów służących do ich połowu,
                  3) zabezpieczenia porzuconych ryb i przedmiotów 
                    służących do ich połowu w wypadku niemożności 
                    ustalenia ich posiadacza,
                  4) żądania wyjaśnień i wykonywania czynności niezbędnych
                    do przeprowadzania kontroli, a w wypadku
                    uzasadnionego podejrzenia popełnienia przestępstwa
                    lub wykroczenia:
                    a) legitymowania osób podejrzanych w celu ustalenia
                      ich tożsamości,
                    b) odebrania za pokwitowaniem ryb i przedmiotów 
                      służących do ich połowu, z tym że ryby należy 
                      przekazać za pokwitowaniem uprawnionemu do 
                      rybactwa, a przedmioty zabezpieczyć,
                    c) zatrzymywania za pokwitowaniem dokumentów, 
                      o których mowa w pkt 1, z tym że dokumenty 
                      te wraz z wnioskiem o ukaranie przekazuje się 
                      w terminie 7 dni właściwemu kolegium do 
                      spraw wykroczeń,
                    d) kontroli środków transportowych w celu sprawdzenia
                      zawartości ich ładunku w miejscach 
                      związanych z połowem ryb,
                    e) przeszukiwania osób i pomieszczeń na zasadach 
                      określonych w Kodeksie postępowania karnego 
                      w celu znalezienia przedmiotów mogących stanowić
                      dowód w sprawie lub podlegających 
                      przepadkowi,
                    f) doprowadzenia do najbliższego komisariatu lub 
                      posterunku Policji osób, w stosunku do których 
                      zachodzi uzasadniona potrzeba podjęcia dalszych
                      czynności wyjaśniających,
                  5) dokonywania czynności sprawdzających w postępowaniu
                    w sprawach o wykroczenia określone w 
                    przepisach ustawy, udziału w tych sprawach w charakterze
                    oskarżyciela publicznego oraz wnoszenia 
                    środków zaskarżenia od rozstrzygnięć zapadłych w 
                    kolegium do spraw wykroczeń,
                  6) nakładania grzywien w drodze mandatu karnego 
                    za wykroczenia określone w ustawie,
                  7) żądania niezbędnej pomocy od instytucji państwowych,
                    zwracania się o taką pomoc do jednostek 
                    gospodarczych, organizacji społecznych, jak również
                    w nagłych przypadkach do każdego obywatela 
                    o udzielenie doraźnej pomocy na zasadach określonych
                    w przepisach o Policji, określających szczegółowo
                    zasady żądania takiej pomocy,
                  8) wstępu i wjazdu:
                    a) do pomieszczeń magazynowych i miejsc składowania
                      ryb oraz na tereny obrębów hodowlanych,
                    b) na tereny pozostające w administracji urzędów 
                      morskich, na tereny lasów, zakładów przemysłowych,
                      ośrodków turystyczno-wypoczynkowych, 
                      gospodarstw rolnych w zakresie niezbędnym do 
                      prowadzenia kontroli na wodach przyległych do 
                      tych terenów,
                    c) na wały przeciwpowodziowe, śluzy, tamy, na teren
                      elektrowni, młynów i tartaków wodnych, 
                      przepompowni oraz innych urządzeń piętrzących
                      wodę z wyjątkiem terenów i obiektów Sił 
                      Zbrojnych, Straży Granicznej i Policji oraz innych
                      szczególnego przeznaczenia chronionych 
                      tajemnicą państwową,
                  9) prowadzenia działań kontrolnych w miejscach wymienionych
                    w pkt 8 bez konieczności uzyskania 
                    zgody ich właściciela lub użytkownika,
                  10) noszenia broni palnej krótkiej, broni gazowej i 
                    broni sygnałowej,
                  11) noszenia kajdanek i ręcznego miotacza gazu.";
              
17) po art. 23 dodać art. 23a w brzmieniu:
       "Art. 23a. 1. Strażnik Państwowej Straży Rybackiej może, wobec 
                osób uniemożliwiających wykonywanie przez niego czynności
                określonych w ustawie, stosować środki przymusu 
                bezpośredniego w postaci:
                  1) siły fizycznej,
                  2) psa służbowego,
                  3) kajdanek,
                  4) chemicznych środków obezwładniających w postaci 
                    ręcznego miotacza gazu,
                  5) broni gazowej.
              2. Zastosowanie przez strażnika Państwowej Straży Rybackiej
                środków przymusu bezpośredniego, o których mowa 
                w ust. 1, powinno odpowiadać potrzebom wynikającym z 
                istniejącej sytuacji i zmierzać do podporządkowania się 
                osoby wydanym poleceniom.
              3. Jeżeli zastosowanie środków przymusu bezpośredniego, 
                o których mowa w ust. 1, okazało się niewystarczające 
                lub ich użycie ze względu na okoliczności danego zdarzenia
                nie jest możliwe, strażnik Państwowej Straży Rybackiej
                ma prawo użycia broni palnej w następujących 
                wypadkach:
                  1) w celu odparcia bezpośredniego i bezprawnego 
                    zamachu na życie własne lub innej osoby,
                  2) przeciwko osobie, która usiłuje bezprawnie, przemocą
                    odebrać broń palną strażnikowi lub innej 
                    osobie uprawnionej do posiadania broni palnej,
                  3) przeciwko osobie nie podporządkowującej się 
                    wezwaniu do natychmiastowego porzucenia broni 
                    lub innego niebezpiecznego narzędzia, którego 
                    użycie zagrozić może życiu lub zdrowiu strażnika 
                    albo innej osobie.
              4. Użycie broni palnej powinno następować w sposób wyrządzający
                najmniejszą szkodę osobie, przeciwko której 
                użyto broni, i nie może zmierzać do pozbawienia jej życia,
                a także narazić na niebezpieczeństwo utraty życia 
                lub zdrowia innych osób.
              5. Do wykonywania przez strażnika Państwowej Straży Rybackiej
                czynności, o których mowa w art. 23, a także do 
                użycia przez niego środków przymusu, o których mowa 
                w ust. 1 i 3, stosuje się odpowiednio przepisy o Policji.
              6. Strażnikowi Państwowej Straży Rybackiej wykonującemu 
                obowiązki przysługują uprawnienia określone odrębnymi 
                przepisami odnoszącymi się do:
                  1) Straży Ochrony Przyrody - w zakresie przestrzegania
                    przepisów o ochronie przyrody,
                  2) Państwowej Straży Łowieckiej - w zakresie zwalczania
                    kłusownictwa,
                  3) strażników leśnych - w zakresie zwalczania szkodnictwa
                    leśnego.
              7. Czynności, o których mowa w ust. 1, powinny być wykonywane
                w sposób możliwie najmniej naruszający dobra 
                osobiste osoby, w stosunku do której zostały podjęte.
              8. Na sposób przeprowadzania czynności, o których mowa 
                w ust. 1 i w art. 23, przysługuje zażalenie do prokuratora.
              9. Strażnicy Państwowej Straży Rybackiej przy wykonywaniu
                czynności służbowych korzystają z ochrony prawnej 
                przewidzianej w przepisach Kodeksu karnego dla funkcjonariusza
                publicznego.
             10. Minister Rolnictwa i Gospodarki Żywnościowej w porozumieniu
                z Ministrem Spraw Wewnętrznych, w drodze 
                rozporządzenia, określa szczegółowe zasady i warunki:
                  1) współdziałania Państwowej Straży Rybackiej z Policją,
                  2) posiadania, przechowywania i ewidencjonowania 
                    broni palnej, gazowej i sygnałowej oraz amunicji 
                    do niej i ręcznych miotaczy gazu, kajdanek oraz 
                    sprawowania przez Policję nadzoru w tym zakresie 
                    nad Strażą.";
                  
 18) w art. 24 w ust. 3 na końcu zdania skreśla się kropkę i dodaje się wyrazy 
   ", w imieniu których nadzór nad jej działalnością sprawuje komendant wojewódzki
   Państwowej Straży Rybackiej.";
   
19) w art. 26 w ust. 1 po wyrazach "wzory oznak" dodaje się przecinek i wyrazy
   "legitymacji służbowej, odznaki służbowej",
 
20) art. 27 otrzymuje brzmienie:
        "Art. 27. 1. Kto:
                  1) dokonuje amatorskiego połowu ryb bez posiadania 
                    dokumentów lub zezwolenia, o których mowa w 
                    art. 7 ust. 2, uprawniających do takiego połowu,
                  2) dokonując amatorskiego połowu ryb narusza zakazy
                    określone w art. 8 ust. 1 pkt 1-4 i pkt 11-13,
                  3) narusza przepisy art. 2, art. 3, art. 9, art. 10 ust. 2 
                    oraz art. 11, art. 13 ust. 2, art. 16 i art. 20 ust. 1 i 2 
                    oraz 4 i 5,
                  4) narusza oznakowania obrębów hodowlanych i 
                    ochronnych (art. 16 i art. 21 pkt 4) bądź nie będąc 
                    do tego uprawniony umieszcza takie oznakowania,
                    - podlega karze grzywny.
              2. W razie ukarania za wykroczenia wymienione w ust. 1, 
                kolegium do spraw wykroczeń może orzec:
                  1) nawiązkę na rzecz pokrzywdzonego uprawnionego 
                    do rybactwa w wysokości do pięciokrotnej wartości 
                    przywłaszczonych ryb,
                  2) przepadek narzędzi i innych przedmiotów, które 
                    służyły lub były przeznaczone do popełnienia wykroczenia,
                    a także przedmiotów pochodzących 
                    bezpośrednio lub pośrednio z wykroczenia,
                  3) zakaz amatorskiego połowu ryb na okres od 6 do 
                    18 miesięcy.
              3. W wypadku orzeczenia kary dodatkowej, o której mowa 
                w ust. 2 pkt 3, orzeka się o cofnięciu karty wędkarskiej 
                lub karty łowiectwa podwodnego.
              4. Orzeczenie o przepadku, o którym mowa w ust. 2 pkt 2, 
                może również dotyczyć przedmiotów nie stanowiących 
                własności sprawcy.
              5. Za czyny wymienione w ust. 1, popełnione przez osobę 
                niepełnoletnią posiadającą kartę wędkarską, na wniosek 
                osób uprawnionych do kontroli, organ wydający cofa 
                wydaną kartę do czasu uzyskania pełnoletności.";
              
21) po art. 27 dodaje się art. 27a w brzmieniu:
       "Art. 27a.{ }1. Kto:
                  1) poławia ryby nie będąc uprawnionym do rybactwa 
                    (art. 4),
                  2) dokonuje połowu ryb bez upoważnienia, o którym 
                    mowa w art. 5,
                  3) narusza zakazy określone w art. 8 ust. 1 pkt 1-10 i 
                    ust. 2, z zastrzeżeniem art. 27 ust. 1 pkt 2,
                  4) narusza zakazy określone w art. 10 ust. 1, art. 14 
                    ust. 2 oraz art. 19 ust. 1,
               - podlega karze pozbawienia wolności do lat dwóch, 
                ograniczenia wolności albo grzywny.
              2. W razie skazania za przestępstwa określone w ust. 1 
                orzeka się:
                  1) nawiązkę na rzecz pokrzywdzonego uprawnionego 
                    do rybactwa w wysokości określonej przez sąd,
                  2) przepadek narzędzi lub innych przedmiotów, które 
                    służyły lub były przeznaczone do popełnienia przestępstwa,
                    a także przedmiotów pochodzących bezpośrednio
                    lub pośrednio z przestępstwa.
              3. Orzeczenie o przepadku, o którym mowa w ust. 2 pkt 2, 
                może dotyczyć również przedmiotów nie stanowiących 
                własności sprawcy.".
              
                                Art. 2.
Wydane na podstawie dotychczasowych przepisów karty wędkarskie lub karty 
łowiectwa podwodnego zachowują ważność do dnia 31 grudnia 1998 r. Osoby 
posiadające te karty, przy ich wymianie w terminie określonym w zdaniu poprzednim
na karty wymagane według przepisów tej ustawy, są zwolnione z 
obowiązku składania egzaminu, o którym mowa w art. 7 ust. 5.
                                Art. 3.
Minister Rolnictwa i Gospodarki Żywnościowej ogłosi w Dzienniku Ustaw 
Rzeczypospolitej Polskiej jednolity tekst ustawy z dnia 18 kwietnia 1985 r. o 
rybactwie śródlądowym, z uwzględnieniem zmian wynikających z przepisów 
ogłoszonych przed dniem wydania jednolitego tekstu.
                                Art. 4.
Ustawa wchodzi w życie po upływie 90 dni od dnia ogłoszenia.
