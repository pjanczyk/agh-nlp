



Dz.U. z 2000 r. Nr 103, poz. 1099
                                       
                                       
                                                                               
                                                                               
                                                                               
                                    USTAWA
                        z dnia  26 października 2000 r.
                                       
                             o giełdach towarowych
                                       
                                       
                                  Rozdział 1
                                Przepisy ogólne
                                       
                                    Art. 1.
Ustawa reguluje funkcjonowanie giełd towarowych i obrót towarami giełdowymi,
w tym również zasady tworzenia, ustrój organizacyjny i działalność giełd
towarowych, giełdowych izb rozrachunkowych, działalność maklerów giełd
towarowych, działalność towarowych domów maklerskich oraz nadzór nad tymi
instytucjami.
                                       
                                       
                                    Art. 2.
Ilekroć w ustawie jest mowa o:
   1) giełdzie towarowej - rozumie się przez to zespół osób, urządzeń i środków
     technicznych zapewniający wszystkim uczestnikom obrotu jednakowe warunki
     zawierania transakcji giełdowych oraz jednakowy dostęp w tym samym czasie
     do informacji rynkowych, a w szczególności do informacji o kursach i
     cenach towarów giełdowych oraz o obrotach towarami giełdowymi,
   2) towarach giełdowych - rozumie się przez to dopuszczone do obrotu na danej
     giełdzie towarowej:
     a) oznaczone co do gatunku rzeczy,
     b) różne rodzaje energii,
     c) limity wielkości produkcji,
     d) prawa majątkowe, których cena zależy bezpośrednio lub pośrednio od
       oznaczonych co do gatunku rzeczy, określonych rodzajów energii,
       mierników i limitów wielkości produkcji,
     e) prawa majątkowe, których cena zależy bezpośrednio lub pośrednio od
       kursów walut i stóp procentowych,
   3) transakcji giełdowej - rozumie się przez to umowę sprzedaży towarów
     giełdowych, zawartą na giełdzie towarowej, przez członków giełdy, w czasie
     i w sposób przewidziany na dokonywanie takich transakcji,
   4) giełdowej izbie rozrachunkowej - rozumie się przez to zespół osób,
     urządzeń
     i środków technicznych utworzony w celu organizacji i prowadzenia
     rozliczeń transakcji giełdowych,
   5) członku giełdy - rozumie się przez to podmiot, który na podstawie
     regulaminu giełdy towarowej dopuszczony jest do dokonywania w imieniu
     własnym transakcji giełdowych,
   6) działalności maklerskiej - rozumie się przez to działalność w zakresie
     obrotu towarami giełdowymi, realizowaną na giełdzie towarowej,
   7) maklerze niezależnym - rozumie się przez to osobę fizyczną, wpisaną na
     listę maklerów giełd towarowych, która jest członkiem giełdy towarowej i
     zawiera transakcje giełdowe w imieniu własnym i na własny rachunek, na
     warunkach określonych w ustawie,
   8) towarowym domu maklerskim - rozumie się przez to spółkę akcyjną z
     siedzibą na terytorium Rzeczypospolitej Polskiej, prowadzącą działalność
     maklerską
     w zakresie obrotu towarami giełdowymi,
   9) domu maklerskim - rozumie się przez to domy maklerskie i banki prowadzące
     działalność maklerską na podstawie ustawy - Prawo o publicznym obrocie
     papierami wartościowymi,
  10) tajemnicy zawodowej - rozumie się przez to informację związaną z
     giełdowym obrotem towarami giełdowymi, której ujawnienie mogłoby naruszyć
     interes uczestników tego obrotu,
  11) podmiocie dominującym - rozumie się przez to podmiot dominujący w
     rozumieniu ustawy - Prawo o publicznym obrocie papierami wartościowymi,
  12) Komisji - rozumie się przez to Komisję Papierów Wartościowych i Giełd,
  13) instytucjach rynku towarów giełdowych - rozumie się przez to giełdy
     towarowe, giełdowe izby rozrachunkowe, towarowe domy maklerskie oraz
     maklerów giełd towarowych,
  14) radzie nadzorczej giełdy - rozumie się przez to radę nadzorczą spółki
     prowadzącej giełdę towarową,
  15) umowie rozliczeniowo-gwarancyjnej - rozumie się przez to umowę zawartą
     pomiędzy członkiem giełdowej izby rozrachunkowej, będącym towarowym domem
     maklerskim lub będącym bankiem prowadzącym działalność maklerską, który
     uzyskał zezwolenie, o którym mowa w art. 30 ust. 6 ustawy - Prawo o
     publicznym obrocie papierami wartościowymi, a maklerem niezależnym, na
     podstawie której to umowy członek izby dokonuje rozliczeń i gwarantuje
     wykonanie przez maklera niezależnego transakcji zawartych przezeń na danej
     giełdzie towarowej.
                                    Art. 3.
1. Z zastrzeżeniem ust. 2, dopuszczone do obrotu giełdowego prawa majątkowe,
  których cena zależy bezpośrednio lub pośrednio od oznaczonych co do gatunku
  rzeczy, określonych rodzajów energii, mierników i limitów produkcji lub
  kursów walut
  i stóp procentowych, mogą być przedmiotem obrotu wyłącznie na giełdzie
  towarowej, do obrotu na której zostały dopuszczone.
2. O ile przepisy innych ustaw nie stanowią inaczej, prawa majątkowe, o
  których mowa w ust. 1, mogą być przedmiotem obrotu dokonywanego poza giełdą
  towarową, do obrotu na której zostały dopuszczone - w postępowaniu
  likwidacyjnym, upadłościowym i egzekucyjnym.
3. O ile przepisy innych ustaw nie stanowią inaczej, proponowanie nabycia lub
  nabywanie praw majątkowych, których cena zależy bezpośrednio lub pośrednio od
  oznaczonych co do gatunku rzeczy, określonych rodzajów energii, mierników i
  limitów produkcji lub kursów walut i stóp procentowych, przy wykorzystaniu
  środków masowego przekazu, albo w inny sposób, jeżeli propozycja jest
  skierowana do więcej niż 300 osób albo do nieoznaczonego adresata, z
  wyjątkiem proponowania nabycia praw w postępowaniu likwidacyjnym,
  upadłościowym i egzekucyjnym, może być dokonywane pod warunkiem uprzedniego
  wprowadzenia tych praw do obrotu giełdowego i wyłącznie za pośrednictwem
  giełdy.
                                       
                                  Rozdział 2
               Tworzenie i ustrój organizacyjny giełdy towarowej
                                       
                                       
                                    Art. 4.
Spółka prowadząca giełdę towarową zapewnia:
   1) koncentrację podaży i popytu na towary giełdowe,
   2) bezpieczny i sprawny przebieg transakcji giełdowych i rozliczeń,
   3) upowszechnianie jednolitych informacji umożliwiających ocenę aktualnej
     wartości towarów giełdowych.
                                       
                                       
                                    Art. 5.
1. Giełda towarowa, zwana dalej "giełdą", może być prowadzona wyłącznie przez
  spółkę akcyjną.
2. Przedmiotem działalności spółki, o której mowa w ust. 1, może być wyłącznie
  prowadzenie giełdy, z zastrzeżeniem ust. 3.
3. Spółka, o której mowa w ust. 1, może również prowadzić rozliczanie
  transakcji giełdowych, dokonywanych na danej giełdzie.
4. Uprawnienie, o którym mowa w ust. 3, nie dotyczy spółki prowadzącej giełdę,
  na której przedmiotem obrotu są prawa majątkowe, o których mowa w art. 2 pkt
  2 lit. d) i e); spółka ta jest obowiązana spełnić warunek, o którym mowa w
  art. 14 ust. 1.
5. Minimalna wysokość kapitału zakładowego spółki prowadzącej giełdę wynosi
  3 000 000 zł.
6. W przypadku wykonywania przez giełdę funkcji giełdowej izby rozrachunkowej
  dla transakcji realizowanych na tej giełdzie, minimalna wysokość kapitału
  zakładowego tej spółki wynosi 7 500 000 zł.
7. Na jedną akcję przypada, z zastrzeżeniem ust. 8, tylko jeden głos na walnym
  zgromadzeniu.
8. Jeden akcjonariusz nie może wykonywać więcej aniżeli 25% głosów na walnym
  zgromadzeniu, zarówno bezpośrednio, jak i pośrednio - poprzez podmioty
  zależne.
                                       
                                    Art. 6.
1. Akcje spółki prowadzącej giełdę mogą być wyłącznie imienne.
2. Pokrycie obejmowanych akcji lub zapłata za nabywane akcje spółki
  prowadzącej giełdę nie może pochodzić z pożyczek, kredytów, ani z
  nieudokumentowanych źródeł.
3. Kapitał zakładowy powinien być pokryty w całości przed złożeniem wniosku o
  zarejestrowanie spółki.
4. Spółka prowadząca giełdę ma obowiązek i wyłączne prawo zamieszczania w
  firmie spółki wyrazów "giełda towarowa".
5. W zakresie nie uregulowanym w ustawie, do utworzenia i działania spółki
  prowadzącej giełdę stosuje się przepisy Kodeksu spółek handlowych dotyczące
  spółki akcyjnej.
                                       
                                       
                                    Art. 7.
1. Prowadzenie giełdy wymaga zezwolenia Komisji, wydanego na wniosek spółki.
2. Wniosek o udzielenie zezwolenia powinien zawierać:
   1) firmę, siedzibę i adres spółki,
   2) dane osobowe członków zarządu, rady nadzorczej, komisji rewizyjnej, o ile
     jest przewidziana, jak również innych osób, które odpowiadają za
     rozpoczęcie działalności giełdy lub będą nią kierować, ich kwalifikacje
     zawodowe oraz dotychczasowy przebieg pracy zawodowej,
   3) przewidywaną wysokość środków własnych, pożyczek i kredytów
     przeznaczonych na uruchomienie giełdy oraz określenie sposobu finansowania
     działalności,
   4) dane o wysokości i strukturze kapitałów spółki oraz źródeł ich
     pochodzenia,
   5) listę akcjonariuszy, obejmującą dane, o których mowa w pkt 1 i 2, wraz z
     procentowym określeniem posiadanych przez nich głosów na walnym
     zgromadzeniu,
   6) informację o podmiotach dominujących i zależnych wobec akcjonariuszy,
     obejmującą dane, o których mowa w pkt 1 i 2,
   7) dane o przewidywanej lokalizacji giełdy oraz środkach technicznych
     umożliwiających funkcjonowanie giełdy, a w szczególności o posiadanych
     urządzeniach telekomunikacyjnych i warunkach lokalowych,
   8) informację o rodzajach towarów giełdowych, mających być przedmiotem
     obrotu na giełdzie,
   9) zobowiązania co najmniej 6 towarowych domów maklerskich lub domów
     maklerskich do prowadzenia działalności na danej giełdzie.
3. Do wniosku należy dołączyć statut spółki, regulamin giełdy oraz analizę
  ekonomiczno-finansową możliwości prowadzenia giełdy w okresie co najmniej 3
  lat, a w przypadku utworzenia giełdowej izby rozrachunkowej, o której mowa w
  art. 14 ust. 2, także dokumenty wymienione w art. 17 ust. 2.
4. Wydając zezwolenie, Komisja zatwierdza statut spółki i regulamin giełdy
  oraz regulamin giełdowej izby rozrachunkowej.
                                       
                                       
                                    Art. 8.
Komisja wydaje decyzję odmawiającą zezwolenia, jeżeli spółka nie daje rękojmi
prowadzenia działalności w sposób należyty.
                                       
                                    Art. 9.
1. Statut spółki, poza danymi, o których mowa w art. 304 Kodeksu spółek
  handlowych, określa:
   1) podmioty, mogące być akcjonariuszami spółki,
   2) rodzaje towarów giełdowych, które mogą być dopuszczone do obrotu na danej
     giełdzie.
2. Z zastrzeżeniem ust. 5, stronami transakcji giełdowych mogą być wyłącznie
  członkowie giełdy, o których mowa w ust. 3 pkt 1 i 2, a w przypadku gdy
  przedmiotem transakcji są prawa, o których mowa w art. 2 pkt 2 lit. d) i e) również
członkowie giełdy, o których mowa w ust. 3 pkt 3.
3. Członkami giełdy mogą być, z zastrzeżeniem ust. 4, wyłącznie:
   1) towarowe domy maklerskie,
   2) maklerzy niezależni,
   3) domy maklerskie, które uzyskały zezwolenie, o którym mowa w art. 30 ust.
     6 ustawy - Prawo o publicznym obrocie papierami wartościowymi.
4. Członkami giełdy prowadzącej obrót energią elektryczną mogą być również
  przedsiębiorstwa energetyczne posiadające koncesję na wytwarzanie,
  przesyłanie, dystrybucję oraz obrót energią elektryczną oraz odbiorcy
  uprawnieni do korzystania usług przesyłowych, zgodnie z postanowieniami
  ustawy z dnia 10 kwietnia 1997 r. - Prawo energetyczne (Dz.U. Nr 54, poz.
  348, Nr 158, poz. 1042, z 1998 r. Nr 94, poz. 594, Nr 106, poz. 668 i Nr 162,
  poz. 1126 oraz z 1999 r. Nr 88, poz. 980, Nr 91, poz. 1042 i Nr 110, poz.
  1255).
5. Stronami transakcji giełdowych zawieranych na rachunek własny, których
  wyłącznym przedmiotem jest energia elektryczna, mogą być - poza podmiotami, o
  których mowa w ust. 3 - również podmioty, o których mowa w ust. 4 - pod
  warunkiem zatrudnienia maklera giełdy towarowej, który będzie reprezentował
  taki podmiot w transakcjach giełdowych.
6. W transakcji giełdowej towarowy dom maklerski lub dom maklerski może być
  reprezentowany wyłącznie przez maklera giełdy towarowej lub maklera papierów
  wartościowych.
7. Do domów maklerskich przepisy ustawy - Prawo o publicznym obrocie papierami
  wartościowymi stosuje się odpowiednio, z wyjątkiem art. 37.
8. Transakcja giełdowa, dokonana przez podmioty inne niż określone w ust. 2, 5
  i 6, jest nieważna.
                                       
                                   Art. 10.
Transakcja giełdowa nie stanowi gry ani zakładu w rozumieniu art. 413 Kodeksu
cywilnego, ani też gry losowej lub zakładu wzajemnego w rozumieniu przepisów o
grach losowych, zakładach wzajemnych i grach na automatach, nawet jeżeli według
wyraźnej lub dorozumianej woli stron rzeczywiste spełnienie wzajemnych
świadczeń jest wyłączone, a tylko jedna lub druga ze stron jest obowiązana
zapłacić różnicę między umówioną ceną sprzedaży a ceną rynkową w czasie
wykonania umowy.
                                       
                                   Art. 11.
1. Regulamin giełdy uchwala rada nadzorcza giełdy.
2. Regulamin giełdy określa, w szczególności:
   1) rodzaje transakcji giełdowych zawieranych na danej giełdzie,
   2) sposoby określenia wymagań jakościowych i standardów przewidzianych dla
     towarów giełdowych oraz sposoby kontroli ich jakości, w tym standardów
     przewidzianych dla transakcji dotyczących praw, o których mowa w art. 2
     pkt 2 lit. d) i e),
   3) zasady i tryb dopuszczania towarów giełdowych do obrotu giełdowego,
   4) zasady wprowadzania towarów giełdowych do obrotu giełdowego, zawieszania
     notowań i wykluczania towarów z obrotu,
   5) zasady dopuszczania podmiotów do dokonywania transakcji na giełdzie oraz
     ich prawa i obowiązki (członkostwo giełdy), a w przypadku dopuszczania
     maklerów niezależnych - z uwzględnieniem zasad, o których mowa w ust. 3,
   6) zasady składania zleceń nabycia i zbycia towarów giełdowych,
   7) systemy notowań giełdowych oraz zasady ustalania kursów i cen towarów
     giełdowych,
   8) dni otwarcia danej giełdy i godziny sesji giełdowych,
   9) formy zabezpieczenia transakcji giełdowych,
  10) dane o systemie informacyjnym giełdy,
  11) zasady ustalania, rodzaje i wysokość opłat giełdowych,
  12) wymagania w zakresie oznaczeń kodowych towarów, według obowiązujących
     klasyfikacji statystycznych dla obrotu wewnętrznego i zagranicznego,
  13) sposób i tryb rozstrzygania sporów wynikających z transakcji giełdowych,
  14) środki dyscyplinarne i porządkowe, które mogą być stosowane wobec
     uczestników naruszających obowiązki wynikające z uczestnictwa, względnie
     nie przestrzegających zasad regulaminu oraz zasady i tryb ich stosowania,
  15) wymagania techniczne i finansowe, którym ma odpowiadać dom składowy w
     rozumieniu przepisów o domach składowych i jego prowadzenie oraz warunki,
     jakie musi spełnić regulamin domu składowego, ubiegającego się o
     podpisanie umowy o obsługę transakcji z tą giełdą oraz zasady i tryb
     zawierania takich umów,
  16) wskazanie sposobu rozliczania transakcji giełdowych, w tym wskazanie
     giełdowej izby rozrachunkowej właściwej do rozliczania transakcji
     dokonywanych na danej giełdzie, dotyczących towarów, o których mowa w art.
     2 pkt 2 lit. d) i e).
3. Regulamin określa również zasady dopuszczenia maklera niezależnego do
  dokonywania transakcji na danej giełdzie.
                                       
                                       
                                   Art. 12.
1. Zmiany statutu spółki i regulaminu giełdowego wymagają dla swej ważności
  zgody Komisji.
2. Komisja odmawia udzielenia zgody na dokonanie zmian w statucie i
  regulaminie, jeżeli proponowane zmiany są sprzeczne z przepisami prawa lub
  mogłyby naruszyć bezpieczeństwo obrotu.
                                       
                                       
                                   Art. 13.
1. Rada Ministrów określa, w drodze rozporządzenia, szczególny tryb i warunki
  wprowadzania do obrotu giełdowego praw, o których mowa w art. 2 pkt 2 lit. d)
  i e), w tym również kryteria, jakie muszą spełniać te prawa, aby mogły być
  przedmiotem obrotu oraz szczególne warunki, jakie w takim przypadku
  obowiązane są spełniać osoby zobowiązane do realizacji tych praw.
2. Rozporządzenie, o którym mowa w ust. 1, powinno określać tryb i warunki
  wprowadzania do obrotu giełdowego praw, o których mowa w art. 2 pkt 2 lit. d)
  i e), w sposób zapewniający odpowiedni poziom bezpieczeństwa w zakresie
  realizacji zobowiązań wynikających z tych praw. Rozporządzenie powinno
  ponadto określać zakres obowiązków informacyjnych, tak aby zapewnić nabywcom
  tych praw podstawowe dane niezbędne do oceny ryzyka związanego z
  inwestowaniem w te prawa.
                                       
                                  Rozdział 3
        Tworzenie i ustrój organizacyjny giełdowej izby rozrachunkowej
                                       
                                   Art. 14.
1. Zezwolenie na prowadzenie giełdy, na której przedmiotem obrotu są prawa
  majątkowe, o których mowa w art. 2 pkt 2 lit. d) i e), względnie zezwolenie
  na dopuszczenie do obrotu na istniejącej giełdzie praw majątkowych, o których
  mowa w art. 2 pkt 2 lit. d) i e), wydaje się z zastrzeżeniem warunku
  utworzenia z udziałem wnioskodawcy, jako założyciela i akcjonariusza,
  giełdowej izby rozrachunkowej i podjęcia przez tę izbę działalności w
  określonym terminie.
2. Giełdową izbę rozrachunkową tworzy się wyłącznie w formie spółki akcyjnej w
  celu obsługi finansowej transakcji giełdowych, których przedmiotem są prawa,
  o których mowa w art. 2 pkt 2 lit. d) i e), dokonywanych na danej giełdzie
  oraz w celu realizacji zadań określonych w art. 15 ust. 5 i 6.
3. Giełdowa izba rozrachunkowa nie może prowadzić działalności w innym
  zakresie niż w zakresie, o którym mowa w ust. 2.
4. Poza wnioskodawcą akcjonariuszami spółki będącej giełdową izbą
  rozrachunkową mogą być wyłącznie akcjonariusze spółki prowadzącej giełdę,
  banki, Skarb Państwa oraz Krajowy Depozyt Papierów Wartościowych S.A., zwany
  dalej "Krajowym Depozytem".
5. Do spółki będącej giełdową izbą rozrachunkową stosuje się przepisy art. 5
  ust. 7 i 8 oraz art. 6 ust. 3.
6. Warunek, o którym mowa w ust. 1, uważa się również za spełniony, jeżeli
  wnioskodawca uzyska członkostwo już istniejącej giełdowej izby
  rozrachunkowej.
7. Minimalna wysokość kapitału zakładowego spółki prowadzącej giełdową izbę
  rozrachunkową wynosi 1 500 000 zł.
                                       
                                   Art. 15.
1. Spółka będąca giełdową izbą rozrachunkową świadczy usługi na rzecz członków
  tej izby.
2. Członkami giełdowej izby rozrachunkowej, z zastrzeżeniem ust. 3, mogą być
  wyłącznie akcjonariusze spółki będącej tą izbą, spółki prowadzące giełdy oraz
  towarowe domy maklerskie, a także domy maklerskie, jeżeli uzyskały
  zezwolenie, o którym mowa w art. 30 ust. 6 ustawy - Prawo o publicznym
  obrocie papierami wartościowymi.
3. Członkami giełdowej izby rozrachunkowej mogą być również inne krajowe
  instytucje finansowe, w tym banki, jeżeli zamierzają współdziałać z izbą
  rozrachunkową w zakresie wykonywania jej zadań oraz, za zgodą i na warunkach
  określonych przez Komisję, osoby prawne lub inne jednostki organizacyjne z
  siedzibą za granicą, wykonujące zadania w zakresie rozliczania transakcji
  zawieranych w obrocie towarami giełdowymi.
4. Giełda może być członkiem więcej niż jednej izby rozrachunkowej, jak
  również członkiem jednostek organizacyjnych z siedzibą za granicą, które
  wykonują rozliczenia transakcji zawieranych w obrocie towarami giełdowymi.
5. Do zadań giełdowej izby rozrachunkowej należy organizacja i prowadzenie
  rozliczeń transakcji giełdowych, w szczególności:
   1) badanie stanu finansowego członków w zakresie możliwości terminowego
     wywiązywania się z zobowiązań wynikających z transakcji giełdowych,
   2) gromadzenie i utrzymywanie wadiów na rachunkach członków, w związku z
     przeprowadzaniem rozliczeń pomiędzy członkami,
   3) wyrażanie zgody na zawarcie przez członka giełdowej izby rozrachunkowej z
     maklerem niezależnym umowy rozliczeniowo-gwarancyjnej.
6. Giełdowa izba rozrachunkowa zapewnia przeprowadzanie rozliczeń członków z
  tytułu transakcji giełdowych, w szczególności przez zagwarantowanie ich
  zobowiązań i wierzytelności wynikających bezpośrednio z tych transakcji.
7. Giełdowa izba rozrachunkowa może prowadzić rachunki pieniężne, dokonywać
  rozliczeń pieniężnych, udzielać pożyczek oraz uczestniczyć - za pośrednictwem
  swojego banku - w rozrachunkach dokonywanych przez Narodowy Bank Polski na
  zasadach stosowanych w przypadku rozrachunków międzybankowych, w zakresie
  niezbędnym do realizacji zadań określonych w ust. 1 oraz w ust. 5 i 6.
                                       
                                   Art. 16.
1. Prawa i obowiązki członków giełdowej izby rozrachunkowej określa regulamin
  izby uchwalony przez radę nadzorczą i zatwierdzony przez walne zgromadzenie.
  Przepisy art. 12 stosuje się odpowiednio.
2. Regulamin giełdowej izby rozrachunkowej reguluje, w szczególności:
   1) tryb zgłaszania izbie i rejestracji przez izbę wierzytelności członków
     izby, wynikających z transakcji giełdowych,
   2) terminy i sposoby zaspokojenia wierzytelności członków izby, wynikających
     z transakcji giełdowych,
   3) tryb postępowania przy wykonywaniu innych zleceń przekazanych izbie przez
     jej członków w związku z transakcjami giełdowymi,
   4) zakres odpowiedzialności spółki będącej giełdową izbą rozrachunkową za
     terminowe i należyte przeprowadzenie czynności zleconych przez członków
     izby.
                                       
                                   Art. 17.
1. Wniosek o wydanie zezwolenia na prowadzenie giełdy, na której przedmiotem
  obrotu są prawa, o których mowa w art. 2 pkt 2 lit. d) i e), oprócz danych
  wymaganych dla wydania zezwolenia na prowadzenie giełdy, powinien zawierać
  dane, o których mowa w art. 7 ust. 2 pkt 1-6, odnoszące się odpowiednio do
  spółki będącej giełdową izbą rozrachunkową.
2. Do wniosku należy dołączyć statut spółki prowadzącej giełdową izbę
  rozrachunkową, regulamin tej izby oraz analizę ekonomiczno-finansową
  możliwości prowadzenia przez izbę rozliczeń finansowych transakcji giełdowych
  w okresie co najmniej 3 lat.
3. Przepisy art. 9 ust. 1-3 i ust. 7 oraz art. 12 stosuje się odpowiednio do
  spółki prowadzącej giełdową izbę rozrachunkową.
                                       
                                   Art. 18.
1. Funkcję giełdowej izby rozrachunkowej może pełnić Krajowy Depozyt.
2. W przypadku, gdy przedmiotem obrotu na danej giełdzie będą prawa, o których
  mowa w art. 2 pkt 2 lit. d) i e) a funkcję giełdowej izby rozrachunkowej
  pełni Krajowy Depozyt, zezwolenie na prowadzenie giełdy, o którym mowa w art.
  14 ust. 1, może być wydane, jeżeli wnioskodawca dołączy do wniosku umowę z
  Krajowym Depozytem w przedmiocie rozliczania transakcji giełdowych wraz z
  regulaminem, o którym mowa w ust. 4.
3. Do rozliczania przez Krajowy Depozyt transakcji giełdowych w ramach
  wykonywania funkcji giełdowej izby rozrachunkowej, stosuje się odpowiednio
  przepisy ustawy - Prawo o publicznym obrocie papierami wartościowymi.
4. W przypadku, gdy funkcję giełdowej izby rozrachunkowej pełni Krajowy
  Depozyt, prawa i obowiązki członków izby oraz zasady rozliczania transakcji
  giełdowych określa odrębny regulamin uchwalony przez Krajowy Depozyt.
5. Regulamin, o którym mowa w ust. 4, jak również jego zmiany wymagają
  zatwierdzenia przez Komisję. Komisja odmawia zatwierdzenia zmiany regulaminu,
  jeżeli proponowane zmiany byłyby sprzeczne z prawem lub mogłyby naruszyć
  bezpieczeństwo obrotu.
                                       
                                  Rozdział 4
        Zadania Komisji w zakresie instytucji rynku towarów giełdowych
                                       
                                   Art. 19.
1. Komisja wykonuje nadzór nad instytucjami rynku towarów giełdowych.
2. W zakresie tworzenia i działalności giełd towarowych, giełdowych izb
  rozrachunkowych oraz działalności maklerów giełd towarowych do zadań Komisji
  należy:
   1) sprawowanie nadzoru nad przestrzeganiem reguł uczciwego obrotu i
     konkurencji w obrocie towarami giełdowymi oraz nad zapewnieniem
     powszechnego dostępu do rzetelnych informacji na rynku towarów giełdowych,
   2) inspirowanie, organizowanie i podejmowanie działań zapewniających sprawne
     funkcjonowanie rynku towarów giełdowych oraz ochronę uczestników obrotu,
   3) współdziałanie z organami administracji rządowej, uczestnikami obrotu
     towarami giełdowymi oraz innymi instytucjami - w zakresie kształtowania
     polityki gospodarczej państwa, zapewniającej rozwój rynku towarów
     giełdowych,
   4) upowszechnianie wiedzy o zasadach funkcjonowania rynku towarów
     giełdowych,
   5) przygotowywanie projektów aktów prawnych związanych z funkcjonowaniem
     rynku towarów giełdowych,
   6) podejmowanie innych działań przewidzianych przepisami ustawy.
                                       
                                       
                                   Art. 20.
1. W zakresie nie uregulowanym w ustawie, do sposobu działania oraz zadań
  Komisji stosuje się przepisy ustawy - Prawo o publicznym obrocie papierami
  wartościowymi.
2. Przewodniczący Komisji może występować do Rady Ministrów lub ministra
  właściwego do spraw finansów publicznych z wnioskami o wydanie przepisów
  wykonawczych do ustawy.
                                   Art. 21.
W sprawach cywilnych z zakresu obrotu giełdowego Przewodniczącemu Komisji
przysługują odpowiednio uprawnienia przewidziane dla prokuratora w przepisach
Kodeksu postępowania cywilnego.
                                       
                                       
                                   Art. 22.
1. Upoważniony przedstawiciel Komisji ma prawo:
   1) wstępu do siedziby i do lokalu spółki prowadzącej giełdę w celu wglądu do
     ksiąg, dokumentów i innych nośników informacji,
   2) uczestniczenia w posiedzeniach rady nadzorczej giełdy oraz na walnych
     zgromadzeniach.
2. Na żądanie Komisji lub jej upoważnionych przedstawicieli, spółka prowadząca
  giełdę jest obowiązana do niezwłocznego sporządzenia i przekazania kopii
  dokumentów oraz innych nośników informacji, o których mowa w ust. 1 pkt 1,
  oraz do udzielenia pisemnych lub ustnych wyjaśnień.
3. Na pisemne żądanie Komisji, zarząd spółki prowadzącej giełdę jest
  obowiązany do:
   1) zwołania nadzwyczajnego walnego zgromadzenia, lub
   2) umieszczenia spraw wskazanych przez Komisję w porządku obrad walnego
     zgromadzenia.
4. W przypadku niewykonania obowiązków, o których mowa w ust. 3, do żądania
  Komisji stosuje się odpowiednio przepisy art. 401§1 i 3 Kodeksu spółek
  handlowych.
5. Komisja może nakazać radzie nadzorczej giełdy niezwłoczne podjęcie, jednak
  nie później niż w terminie 10 dni roboczych od dnia otrzymania pisemnego
  stanowiska Komisji, uchwały w określonej sprawie.
6. Spółka prowadząca giełdę jest obowiązana do zawiadamiania Komisji o
  wszystkich planowanych posiedzeniach rady nadzorczej giełdy oraz walnych
  zgromadzeniach.
                                       
                                       
                                   Art. 23.
1. Komisja może wytoczyć przeciwko spółce prowadzącej giełdę powództwo o:
   1) stwierdzenie nieważności uchwały walnego zgromadzenia lub rady nadzorczej
     giełdy - sprzecznej z ustawą lub podjętej z naruszeniem przepisów ustawy,
   2) uchylenie uchwały walnego zgromadzenia lub rady nadzorczej giełdy sprzecznej
ze statutem spółki, regulaminem giełdy, naruszającej zasady
     bezpieczeństwa obrotu lub podjętej z naruszeniem postanowień statutu lub
     regulaminu.
2. Powództwo należy wnieść w terminie 30 dni od dnia otrzymania wiadomości o
  uchwale, nie później jednak niż w terminie 6 miesięcy od dnia podjęcia
  uchwały.
3. Wniesienie powództwa powoduje wstrzymanie wykonalności zaskarżonej uchwały.
4. Prawomocny wyrok stwierdzający nieważność albo uchylający uchwałę walnego
  zgromadzenia ma moc obowiązującą w stosunkach między spółką a wszystkimi
  akcjonariuszami oraz między spółką a członkami organów spółki. W przypadkach,
  w których ważność czynności dokonanej przez spółkę jest zależna od uchwały
  walnego zgromadzenia, stwierdzenie nieważności takiej uchwały albo jej
  uchylenie nie ma skutku wobec osób trzecich działających w dobrej wierze.
                                   Art. 24.
W przypadku, gdy spółka prowadzi giełdę z naruszeniem prawa, Komisja może
cofnąć zezwolenie na prowadzenie giełdy.
                                       
                                   Art. 25.
W zakresie nadzoru na działalnością giełdowych izb rozrachunkowych stosuje się
przepisy art. 22 i 23.
                                       
                                  Rozdział 5
                                       
                                    Opłaty
                                       
                                   Art. 26.
1. Udzielenie zezwolenia przewidzianego w ustawie podlega stałej opłacie w
  wysokości nie większej niż równowartość w złotych 4 500 EURO, ustalanej przy
  zastosowaniu średniego kursu walut obcych ogłaszanego przez Narodowy Bank
  Polski.
2. Od spółek prowadzących giełdy pobiera się opłatę od każdej transakcji
  zawieranej na giełdzie, w łącznej wysokości nie większej niż 0,015% wartości
  transakcji.
3. Minister właściwy do spraw finansów publicznych określa, w drodze
  rozporządzenia, wysokość, szczegółowy sposób naliczania oraz warunki i
  terminy uiszczania opłat, o których mowa w ust. 1 i 2, w tym sposób ustalania
  wartości transakcji, o których mowa w ust. 2. Opłaty te nie powinny w istotny
  sposób wpływać na zwiększenie kosztów obrotu na giełdzie oraz powinny
  uwzględniać rodzaje transakcji podlegających opłatom.
4. Przeznaczenie i rozdysponowanie wpływów z opłat, o których mowa w ust. 1 i
  2, następuje w trybie i na zasadach określonych w art. 21 ustawy - Prawo o
  publicznym obrocie papierami wartościowymi.
                                       
                                       
                                  Rozdział 6
                           Maklerzy giełd towarowych
                                       
                                       
                                   Art. 27.
1. Na listę maklerów giełd towarowych może być wpisana osoba fizyczna, która:
   1) posiada pełną zdolność do czynności prawnych,
   2) korzysta z pełni praw publicznych,
   3) nie była skazana prawomocnym wyrokiem za przestępstwo przeciwko mieniu,
     przeciwko dokumentom, za przestępstwo gospodarcze, za fałszowanie
     pieniędzy, papierów wartościowych, znaków urzędowych, znaków towarowych,
     przestępstwo skarbowe, za przestępstwa określone w ustawie - Prawo o
     publicznym obrocie papierami wartościowymi, za przestępstwa określone w
     niniejszej ustawie lub za przestępstwa określone w przepisach o domach
     składowych,
   4) posiada co najmniej średnie wykształcenie,
   5) złożyła z wynikiem pozytywnym egzamin przed komisją egzaminacyjną dla
     maklerów giełd towarowych.
2. Uzyskanie uprawnień do wykonywania zawodu maklera giełd towarowych
  następuje z dniem wpisu na listę maklerów giełd towarowych.
                                       
                                       
                                   Art. 28.
1. Wpisu na listę maklerów giełd towarowych dokonuje Komisja, na wniosek
  zainteresowanego, złożony w terminie 3 miesięcy od dnia złożenia egzaminu, o
  którym mowa w art. 27 ust.1 pkt 5. Wpis na listę maklerów giełd towarowych
  obejmuje: imię (imiona) i nazwisko oraz datę i miejsce urodzenia maklera.
2. Osoba wpisana na listę maklerów giełd towarowych jest obowiązana do
  niezwłocznego pisemnego informowania Komisji o:
   1) podjęciu wykonywania zawodu wraz ze wskazaniem sposobu i miejsca
     wykonywania zawodu, a w przypadku maklera niezależnego - wraz ze
     wskazaniem członka giełdowej izby rozrachunkowej, z którym dany makler
     zawarł umowę rozliczeniowo-gwarancyjną oraz adresem tego podmiotu,
   2) każdorazowej zmianie danych objętych wnioskiem, o którym mowa w ust. 1,
     oraz danych, o których mowa w pkt 1.
3. Lista maklerów giełd towarowych, skreślenie z listy oraz zawieszenie
  uprawnień do wykonywania zawodu maklera giełd towarowych podlegają ogłoszeniu
  w Dzienniku Urzędowym Komisji Papierów Wartościowych i Giełd.
4. Minister właściwy do spraw finansów publicznych określa, w drodze
  rozporządzenia, wzór wniosku, o którym mowa w ust. 1. Wzór wniosku powinien
  zawierać odniesienia do danych, o których mowa w art. 27 ust. 1, a w
  przypadku danych dotyczących karalności, wykształcenia oraz wyniku egzaminu
  złożonego przed komisją egzaminacyjną dla maklerów giełd towarowych, powinien
  zawierać wymóg dołączenia odpowiednich dokumentów lub ich kopii.
                                       
                                   Art. 29.
1. Przewodniczący Komisji:
   1) powołuje komisję egzaminacyjną dla maklerów giełd towarowych oraz
     nadzoruje jej działalność,
   2) ustala zakres tematyczny obowiązujący na egzaminach oraz tryb
     przeprowadzania egzaminów,
   3) ustala wysokość opłat egzaminacyjnych oraz wynagrodzeń dla osób
     wchodzących w skład komisji egzaminacyjnej.
2. Rozdysponowanie wpływów z opłat, o których mowa w ust. 1 pkt 3, następuje w
  trybie i na zasadach określonych w art. 24 ust. 2 ustawy - Prawo o publicznym
  obrocie papierami wartościowymi.
                                       
                                       
                                     Art. 30.
                                       
1. Przez wykonywanie zawodu maklera giełd towarowych rozumie się pozostawanie
  osoby wpisanej na listę maklerów giełd towarowych w stosunku pracy, zlecenia
  lub w innym stosunku prawnym o podobnym charakterze:
   1) z towarowym domem maklerskim,
   2) ze spółką prowadzącą giełdę,
   3) ze spółką będącą giełdową izbą rozrachunkową,
   4) z domem maklerskim w zakresie działalności objętej zezwoleniem, o którym
     mowa w art. 30 ust. 6 ustawy - Prawo o publicznym obrocie papierami
     wartościowymi,
   lub pełnienie przez tę osobę funkcji w organach któregokolwiek z tych
   podmiotów.
2. Przez wykonywanie zawodu maklera giełd towarowych rozumie się również
  pełnienie przez osobę wpisaną na listę maklerów giełd towarowych, funkcji z
  wyboru w organach stowarzyszeń maklerów giełd towarowych, zrzeszających co
  najmniej 20% ogółu maklerów giełd towarowych wykonujących zawód.
3. Przez wykonywanie zawodu maklera giełd towarowych rozumie się również
  zawieranie transakcji giełdowych przez maklera niezależnego lub pozostawanie
  przez maklera giełd towarowych w stosunku pracy lub stałego zlecenia z
  maklerem niezależnym.
4. Tytułu "makler giełd towarowych" mogą używać wyłącznie osoby, które
  spełniają jeden z warunków określonych w ust. 1-3.
                                       
                                       
                                   Art. 31.
1. Skreślenie z listy maklerów giełd towarowych następuje:
   1) na wniosek danej osoby wpisanej na listę,
   2) w razie całkowitego lub częściowego ubezwłasnowolnienia,
   3) na skutek skazania prawomocnym wyrokiem za popełnienie przestępstwa, o
     którym mowa w art. 27 ust. 1 pkt 3, lub pozbawienia praw publicznych,
   4) na skutek śmierci osoby wpisanej na listę,
   5) w razie niewykonywania zawodu maklera giełd towarowych przez 3 kolejne
     lata.
2. Podjęcie wykonywania zawodu powoduje zawieszenie biegu terminu, o którym
  mowa w ust. 1 pkt 5, a nieprzerwane wykonywanie zawodu przez 6 kolejnych
  miesięcy powoduje przerwanie biegu tego terminu.
                                       
                                       
                                   Art. 32.
1. Komisja może wydać decyzję o skreśleniu maklera giełd towarowych z listy
  lub zawiesić jego uprawnienia do wykonywania zawodu na okres od 3 do 24
  miesięcy na skutek nienależytego wykonywania zawodu lub naruszenia prawa w
  związku z wykonywaniem zawodu.
2. Komisja wydaje decyzję o skreśleniu z listy maklerów giełd towarowych albo
  o zawieszeniu uprawnień do wykonywania zawodu, po uprzednim przeprowadzeniu
  rozprawy. Komisja może nadać tej decyzji rygor natychmiastowej wykonalności.
3. W razie konieczności zabezpieczenia interesu publicznego Komisja może, z
  chwilą wszczęcia postępowania w sprawach, o których mowa w ust. 1, zawiesić
  uprawnienia maklera giełd towarowych do czasu wydania decyzji w sprawie,
  jednak nie dłużej niż na okres 12 miesięcy.
4. W przypadku wydania decyzji o zawieszeniu uprawnień maklera giełd
  towarowych do wykonywania zawodu, okres zawieszenia uprawnień, o którym mowa
  w ust. 3, wlicza się do okresu zawieszenia uprawnień, o którym mowa w ust. 1.
5. Osoba skreślona z listy maklerów giełd towarowych z przyczyn, o których
  mowa w ust. 1, nie może być ponownie wpisana na listę maklerów giełd
  towarowych przed upływem 10 lat od dnia wydania decyzji, lecz nie wcześniej
  niż nastąpi zatarcie skazania za przestępstwo, którego popełnienie stanowiło
  przesłankę faktyczną wydania decyzji o skreśleniu z listy maklerów.
                                   Art. 33.
Makler giełd towarowych przy wykonywaniu zawodu jest obowiązany działać zgodnie
z przepisami prawa, zasadami uczciwego obrotu oraz mieć na względzie słuszne
interesy zleceniodawców.
                                       
                                       
                                   Art. 34.
1. Maklerem niezależnym może być wyłącznie makler giełd towarowych, który
  uzyskał członkostwo giełdy towarowej i zawarł z członkiem izby rozrachunkowej
  umowę rozliczeniowo-gwarancyjną.
2. Makler niezależny nie może prowadzić innej działalności gospodarczej, ani
  pozostawać w stosunku pracy, zlecenia lub innym tego rodzaju stosunku prawnym
  z innym maklerem niezależnym lub członkiem giełdy.
3. Makler niezależny może zatrudniać do dokonywania czynności na giełdzie
  wyłącznie maklerów giełd towarowych.
4. Makler niezależny obowiązany jest prowadzić księgi rachunkowe.
5. Makler niezależny obowiązany jest powiadomić Komisję o miejscu
  przechowywania ksiąg rachunkowych dla prowadzonej przez siebie działalności.
6. Makler niezależny zawiera transakcje wyłącznie w imieniu własnym i na
  własny rachunek, w ramach prowadzonej przez siebie samodzielnie działalności
  gospodarczej.
7. Makler niezależny może być członkiem tylko jednej giełdy.
8. Transakcje zawierane przez maklera niezależnego będą rozliczane przez
  będący członkiem danej giełdy towarowy dom maklerski lub dom maklerski, który
  gwarantować będzie wywiązywanie się przez maklera z wszelkich zobowiązań z
  tytułu zawieranych transakcji giełdowych - na podstawie umowy rozliczeniowogwarancyjnej.

                                   Art. 35.
1. Umowa rozliczeniowo-gwarancyjna, jak również każda zmiana do tej umowy,
  wchodzi w życie z chwilą jej potwierdzenia przez giełdową izbę rozrachunkową.
2. Umowa rozliczeniowo-gwarancyjna powinna być przesłana do Komisji w terminie
  7 dni od dnia jej zawarcia przez towarowy dom maklerski. Obowiązek ten
  dotyczy także wszelkich zmian wprowadzanych przez strony do umowy.
3. Umowa rozliczeniowo-gwarancyjna powinna zawierać postanowienia mające za
  przedmiot ustanowienie przez maklera niezależnego na rzecz członka giełdowej
  izby rozrachunkowej zabezpieczeń majątkowych, w szczególności poprzez:
   1) wystawienie weksla własnego,
   2) poręczenie cywilne lub wekslowe osoby trzeciej,
   3) przedstawienie gwarancji bankowej, której beneficjentem jest członek
     giełdowej izby rozrachunkowej,
   4) przedstawienie polisy ubezpieczeniowej, w której ubezpieczonym jest
     członek giełdowej izby rozrachunkowej,
   5) ustanowienie hipoteki kaucyjnej,
   6) ustanowienie zastawu na papierach wartościowych.
                                       
                                       
                                   Art. 36.
1. W przypadku naruszania przez maklera niezależnego postanowień umowy
  rozliczeniowo-gwarancyjnej poprzez zawieranie transakcji giełdowych, z
  których zobowiązanie przekracza wartość gwarantowaną przez członka giełdowej
  izby rozrachunkowej lub poprzez niewykonywanie w terminie zobowiązań
  wynikających z transakcji giełdowych, Komisja może nakazać członkowi
  giełdowej izby rozrachunkowej jednostronne odstąpienie od umowy rozliczeniowogwarancyjnej
zawartej z tym maklerem niezależnym.
2. W przypadku odstąpienia przez członka giełdowej izby rozrachunkowej od
  umowy rozliczeniowo-gwarancyjnej na żądanie Komisji, nie ponosi on
  jakiejkolwiek odpowiedzialności odszkodowawczej wobec maklera niezależnego,
  niezależnie od odmiennych postanowień zawartych w tej umowie.
                                       
                                  Rozdział 7
                           Towarowe domy maklerskie
                                       
                                       
                                   Art. 37.
1. O ile ustawa nie stanowi inaczej, działalność maklerska może być prowadzona
  wyłącznie przez towarowy dom maklerski.
2. Akcje towarowego domu maklerskiego mogą być wyłącznie imienne, chyba że są
  dopuszczone do publicznego obrotu papierami wartościowymi.
3. Zapłata za obejmowane lub nabywane akcje towarowego domu maklerskiego,
  które nie zostały dopuszczone do publicznego obrotu papierami wartościowymi,
  nie może pochodzić z pożyczek, kredytów, ani z nie udokumentowanych źródeł.
4. Osoba prawna może być jednoosobowym założycielem towarowego domu
  maklerskiego.
5. Towarowy dom maklerski może wykonywać wyłącznie czynności określone w
  zezwoleniu.
6. Towarowy dom maklerski może być członkiem więcej niż jednej giełdy
  towarowej.
7. Towarowy dom maklerski ma wyłączne prawo i obowiązek używać w swej firmie
  określenia "towarowy dom maklerski".
                                       
                                       
                                   Art. 38.
1. Prowadzenie działalności maklerskiej wymaga zezwolenia Komisji wydanego na
  wniosek zainteresowanego podmiotu.
2. Działalność maklerska obejmuje wykonywanie czynności związanych z obrotem
  towarami giełdowymi, polegających na:
   1) oferowaniu towarów giełdowych w obrocie giełdowym,
   2) nabywaniu lub sprzedaży towarów giełdowych na zasadach określonych w art.
     51,
   3) prowadzeniu rachunków transakcji giełdowych dotyczących praw majątkowych,
     o których mowa w art. 2 pkt 2 lit. d) i e), oraz rachunków pieniężnych
     służących do ich obsługi,
   4) dokonywaniu rozliczeń transakcji giełdowych zawieranych przez maklerów
     niezależnych,
   5) dokonywaniu rozliczeń transakcji zleceniodawców - z wyłączeniem rozliczeń
     dokonywanych przez giełdowe izby rozrachunkowe oraz - w zakresie, o którym
     mowa w art. 5 ust. 3 - przez giełdy,
   6) odpłatnym doradztwie w zakresie obrotu giełdowego,
   7) zarządzaniu cudzym pakietem aktywów na zlecenie, w zakresie inwestycji
     dokonywanych na giełdach towarowych,
   8) pośrednictwie w nabywaniu lub zbywaniu praw, o których mowa w art. 2 pkt
     2 lit. d) i e), w obrocie na zagranicznych giełdach towarowych,
   9) prowadzeniu ewidencji towarów giełdowych w obrocie giełdowym,
3. Przez doradztwo w zakresie obrotu giełdowego, o którym mowa w ust. 2 pkt 6,
  rozumie się odpłatne udzielanie pisemnej lub ustnej rekomendacji nabycia lub
  zbycia oznaczonych towarów giełdowych albo powstrzymania się od zawarcia
  transakcji dotyczącej tych towarów.
4. Za zezwoleniem Komisji i na warunkach przez nią określonych towarowe domy
  maklerskie mogą dokonywać w obrocie publicznym czynności zawiązanych z
  obrotem papierami wartościowymi, o których mowa w art. 3 ust. 3 ustawy Prawo
o publicznym obrocie papierami wartościowymi, oraz prawami majątkowymi,
  o których mowa w art. 97 tej ustawy.
5. Zezwolenie na wykonywanie czynności, o których mowa w ust. 2 pkt 7, jest
  wydawane w porozumieniu z ministrem właściwym do spraw finansów publicznych i
  Prezesem Narodowego Banku Polskiego.
6. Do rachunku pieniężnego służącego do obsługi rachunku transakcji giełdowych
  dotyczących praw majątkowych, o których mowa w art. 2 pkt 2 lit. d) i e),
  stosuje się odpowiednio przepisy art. 725-733 Kodeksu cywilnego, z
  wyłączeniem uprawnienia do czasowego obracania wolnymi środkami pieniężnymi
  na potrzeby gospodarki narodowej. Nie wyłącza to uprawnień Komisji
  wynikających z art. 39.
7. Rada Ministrów może określić, w drodze rozporządzenia, inne niż określone w
  ust. 2 czynności:
   1) których wykonywanie przez towarowy dom maklerski nie wymaga uzyskania
     zezwolenia, o ile czynności te związane są z obrotem towarowym,
   2) które mogą być wykonywane przez towarowy dom maklerski po uzyskaniu
     zezwolenia Komisji, ustalając zakres i warunki wykonywania tych czynności.
                                       
                                   Art. 39.
1. Wniosek o udzielenie zezwolenia na prowadzenie działalności maklerskiej
  powinien zawierać:
   1) dane osobowe (imiona, nazwiska, daty urodzenia, miejsca urodzenia oraz
     adresy zamieszkania) członków zarządu, rady nadzorczej, komisji
     rewizyjnej, o ile jest przewidziana, jak również innych osób, które
     odpowiadają za rozpoczęcie przez spółkę działalności maklerskiej lub będą
     nią kierować, ich kwalifikacje zawodowe oraz dotychczasowy przebieg pracy
     zawodowej,
   2) listę akcjonariuszy wraz z procentowym określeniem posiadanych przez nich
     głosów w walnym zgromadzeniu,
   3) informację o podmiotach dominujących i zależnych wobec wnioskodawcy,
   4) zakres czynności, które wnioskodawca zamierza wykonywać,
   5) określenie rodzajów towarów giełdowych, które będą przedmiotem czynności,
     o których mowa w pkt 4,
   6) określenie giełdy lub giełd, na których wnioskodawca zamierza prowadzić
     działalność maklerską,
   7) informację o wysokości kapitału własnego, ze wskazaniem źródeł jego
     pochodzenia,
   8) analizę ekonomiczno-finansową możliwości prowadzenia działalności
     maklerskiej przez pierwsze trzy lata,
   9) oświadczenia osób, które będą kierować działalnością maklerską, o
     niekaralności za przestępstwa określone w art. 27 ust. 1 pkt 3,
  10) informacje o planowanej organizacji spółki,
  11) informacje o posiadanych urządzeniach telekomunikacyjnych i warunkach
     lokalowych,
  12) informacje o poprzednio prowadzonej przez wnioskodawcę działalności
     gospodarczej i przyczynach zaprzestania tej działalności,
  13) opis dotychczasowej i obecnej działalności gospodarczej akcjonariuszy
     posiadających co najmniej 5% głosów na walnym zgromadzeniu wnioskodawcy.
2. Do wniosku dołącza się:
   1) statut spółki i wyciąg z rejestru przedsiębiorców,
   2) regulaminy określające sposób wykonywania czynności, o których mowa w
     ust. 1 pkt 4,
   3) regulamin organizacyjny oraz regulamin kontroli wewnętrznej,
   4) listę maklerów giełd towarowych, którzy będą zatrudnieni przy wykonywaniu
     czynności, o których mowa w ust. 1 pkt 4,
   5) ostatnie sprawozdanie finansowe wraz z opinią podmiotu uprawnionego do
     badania sprawozdań finansowych oraz raportem z badania - w przypadku, gdy
     wnioskodawca w chwili składania wniosku prowadzi działalność w innej
     dziedzinie lub prowadził ją przed złożeniem wniosku,
   6) listę maklerów papierów wartościowych, którzy będą zatrudnieni przy
     wykonywaniu czynności, o których mowa w art. 38 ust. 2 w przypadku, gdy
     wnioskodawca ubiega się o wykonywanie tych czynności.
3. W celu ustalenia, czy wnioskodawca daje rękojmię należytego wykonywania
  działalności maklerskiej, Komisja może żądać przedstawienia innych danych
  dotyczących sytuacji finansowej i prawnej wnioskodawcy lub jego akcjonariuszy
  posiadających co najmniej 5% głosów na walnym zgromadzeniu.
                                       
                                   Art. 40.
1. Komisja, z zastrzeżeniem ust. 2, rozpoznaje wniosek o zezwolenie na
  prowadzenie działalności maklerskiej w terminie 2 miesięcy od dnia jego
  złożenia.
2. W przypadku, gdy Komisja zażąda przedstawienia dodatkowych danych, o
  których mowa w art. 39 ust. 3, do terminu 2 miesięcy nie wlicza się okresów
  oczekiwania na przedstawienie dodatkowych danych.
3. Zezwolenie zawiera:
   1) firmę, siedzibę oraz adres towarowego domu maklerskiego,
   2) dozwolone czynności oraz wymaganą do ich wykonywania liczbę maklerów
     giełd towarowych,
   3) minimalną wysokość środków własnych, ustaloną zgodnie z odrębnymi
     przepisami,
   4) termin rozpoczęcia działalności maklerskiej,
   5) określenie warunków technicznych i organizacyjnych, wymaganych do
     prowadzenia działalności przez towarowy dom maklerski.
4. Towarowy dom maklerski posiadający zezwolenie na prowadzenie działalności
  maklerskiej obowiązany jest zatrudniać maklerów w liczbie nie mniejszej niż
  wskazana w zezwoleniu.
                                       
                                       
                                   Art. 41.
Komisja wydaje decyzję odmawiającą zezwolenia w przypadku, gdy wniosek o
wydanie zezwolenia nie spełnia warunków określonych w art. 39 lub gdy z
przedstawionych danych wynika, że spółka nie daje rękojmi należytego
wykonywania działalności.
                                       
                                   Art. 42.
1. Upoważniony przedstawiciel Komisji ma prawo wstępu do siedziby towarowego
  domu maklerskiego i do jego lokalu oraz wglądu do ksiąg, dokumentów i innych
  nośników informacji.
2. Na żądanie Komisji lub jej upoważnionego przedstawiciela, towarowy dom
  maklerski jest obowiązany do niezwłocznego sporządzenia i przekazania kopii
  dokumentów i innych nośników informacji oraz do udzielenia pisemnych lub
  ustnych wyjaśnień.
3. W razie powzięcia wątpliwości co do prawidłowości lub rzetelności
  sprawozdań finansowych albo innych informacji finansowych, których obowiązek
  sporządzenia wynika z odrębnych przepisów lub prawidłowości prowadzenia ksiąg
  rachunkowych, Komisja może zlecić kontrolę tych sprawozdań, informacji i
  ksiąg rachunkowych podmiotowi uprawnionemu do badania sprawozdań finansowych.
  W przypadku, gdy kontrola wykaże, że wątpliwości były uzasadnione, towarowy
  dom maklerski zwraca Komisji koszty przeprowadzenia kontroli.
                                       
                                   Art. 43.
1. W przypadku, gdy towarowy dom maklerski narusza przepisy prawa, nie
  wypełnia warunków określonych w zezwoleniu, przekracza zakres zezwolenia, nie
  przestrzega zasad uczciwego obrotu lub narusza interesy zleceniodawcy,
  Komisja może podjąć decyzję o:
   1) cofnięciu zezwolenia albo ograniczeniu zakresu dozwolonych czynności,
     albo
   2) nałożeniu kary pieniężnej do wysokości 500 000 zł, albo
   3) zastosowaniu jednej z sankcji, o których mowa w pkt 1, i jednocześnie
     nałożeniu kary pieniężnej, o której mowa w pkt 2.
2. Wydanie decyzji następuje po przeprowadzeniu rozprawy. Komisja może nadać
  decyzji rygor natychmiastowej wykonalności.
3. Decyzja podlega ogłoszeniu w Dzienniku Urzędowym Komisji Papierów
  Wartościowych i Giełd. Komisja może nakazać jej ogłoszenie w 2 dziennikach
  ogólnopolskich na koszt towarowego domu maklerskiego.
                                       
                                       
                                   Art. 44.
1. Zezwolenie wygasa z dniem otwarcia likwidacji lub z dniem ogłoszenia
  upadłości towarowego domu maklerskiego.
2. W postępowaniu likwidacyjnym lub upadłościowym, jak również w przypadku
  cofnięcia zezwolenia, przepis art. 42 stosuje się odpowiednio.
3. Do czasu zakończenia likwidacji albo - w przypadku cofnięcia zezwolenia do
czasu zaprzestania prowadzenia działalności, towarowy dom maklerski
  wykonuje wyłącznie czynności wynikające z już zawartych umów w obrocie
  towarami giełdowymi - bez możliwości zawierania nowych umów chyba, że jest to
  niezbędne do realizacji umów już zawartych.
4. W przypadku wygaśnięcia zezwolenia lub cofnięcia zezwolenia, Komisja może
  nakazać przeniesienie środków pieniężnych oraz dokumentów związanych z
  prowadzeniem działalności maklerskiej, w tym związanych z przechowywaniem
  tych środków i prowadzeniem ewidencji towarów giełdowych, do innego
  towarowego domu maklerskiego, który uprzednio wyraził na to zgodę. W innym
  przypadku do postępowania z dokumentami związanymi z prowadzeniem
  działalności maklerskiej stosuje się art. 476 §3 Kodeksu spółek handlowych.
  Właściwy sąd niezwłocznie zawiadamia Komisję o wyznaczonym przechowawcy.
                                       
                                       
                                   Art. 45.
1. Spółka, która zaprzestała prowadzenia działalności maklerskiej, ma
  obowiązek archiwizowania i przechowywania, przez okres 5 lat, dokumentów oraz
  innych nośników informacji związanych z prowadzeniem tej działalności.
2. Upoważniony przedstawiciel Komisji ma prawo wstępu do siedziby lub lokalu
  podmiotu przechowującego dokumenty i inne nośniki informacji celem wglądu to
  tych dokumentów i nośników.
3. Na pisemne żądanie Komisji lub jej upoważnionego przedstawiciela, podmiot
  przechowujący dokumenty jest obowiązany do niezwłocznego sporządzenia i
  przekazania kopii tych dokumentów.
                                       
                                   Art. 46.
Towarowy dom maklerski jest obowiązany niezwłocznie informować Komisję o:
   1) wszelkich zmianach danych zawartych we wniosku o udzielenie zezwolenia i
     w załącznikach do niego, z zastrzeżeniem pkt 2,
   2) zmianach w składzie akcjonariuszy posiadających co najmniej 5% głosów w
     walnym zgromadzeniu,
   3) nabyciu lub objęciu akcji lub udziałów w innych spółkach w liczbie, która
     zapewnia prawo do co najmniej 5% głosów na walnym zgromadzeniu,
   4) zawarciu, zmianie i rozwiązaniu umowy rozliczeniowo-gwarancyjnej, a także
     o każdym wykonaniu zobowiązania gwarancyjnego za maklera niezależnego na
     podstawie tej umowy oraz o zawarciu przez maklera niezależnego transakcji
     giełdowej, z której zobowiązanie przekracza wartość gwarantowaną przez
     towarowy dom maklerski.
                                       
                                       
                                   Art. 47.
1. Zakazane jest:
   1) posiadanie akcji więcej niż jednego towarowego domu maklerskiego,
   2) posiadanie przez towarowy dom maklerski akcji innego towarowego domu
     maklerskiego.
2. Naruszenie zakazu określonego w ust. 1 powoduje obowiązek zbycia w ciągu 6
  miesięcy, licząc od dnia dokonania takiego naruszenia, akcji jednego z
  towarowych domów maklerskich. Do czasu zbycia akcji nie można wykonywać prawa
  głosu z posiadanych akcji.
3. Nie stanowi naruszenia zakazu określonego w ust. 1:
   1) nabycie lub objęcie akcji dokonywane w przypadku łączenia się towarowych
     domów maklerskich,
   2) nabycie lub objęcie dopuszczonych do publicznego obrotu akcji towarowego
     domu maklerskiego, o ile podmiotem nabywającym nie jest towarowy dom
     maklerski.
                                       
                                       
                                   Art. 48.
1. Nabycie lub objęcie akcji towarowego domu maklerskiego w liczbie, która
  spowoduje osiągnięcie lub przekroczenie 10%, 20%, 33% lub 50% głosów na
  walnym zgromadzeniu, wymaga zgody Komisji, przy czym nabycie lub objęcie
  akcji przez podmiot zależny uważa się za nabycie lub objęcie przez podmiot
  dominujący, a nabycie (objęcie) lub posiadanie akcji przez podmiot dominujący
  uważa się za nabycie (objęcie) lub posiadanie przez podmiot zależny.
2. Komisja nie udziela zgody, jeżeli według jej oceny podmiot zamierzający
  nabyć lub objąć akcje nie daje rękojmi prowadzenia działalności przez
  towarowy dom maklerski w sposób należyty.
3. Obowiązek uzyskania zgody Komisji, o którym mowa w ust. 1, nie dotyczy
  nabycia akcji towarowego domu maklerskiego w drodze dziedziczenia.
                                       
                                   Art. 49.
1. Towarowe domy maklerskie, w liczbie co najmniej 15, mogą utworzyć, na
  zasadach określonych w odrębnej ustawie, izbę gospodarczą, zwaną dalej
  "izbą".
2. Do obowiązków izby należy, w szczególności, określanie i kodyfikacja zasad
  uczciwego obrotu oraz przyjętych w obrocie zwyczajów.
3. Organizację władz izby, tryb ich powoływania, zakres kompetencji oraz
  zadania izby określa statut izby.
                                   Art. 50.
1. O ile umowy międzynarodowe ratyfikowane przez Rzeczpospolitą Polską nie
  stanowią inaczej, zagraniczna osoba prawna prowadząca działalność maklerską w
  obcym państwie może prowadzić taką działalność na terytorium Rzeczypospolitej
  Polskiej w formie oddziału.
2. O ile umowy międzynarodowe ratyfikowane przez Rzeczpospolitą Polską nie
  stanowią inaczej, doradztwo w zakresie obrotu towarami giełdowymi może być
  wykonywane na terytorium Rzeczypospolitej Polskiej przez zagraniczne osoby
  prawne świadczące usługi o tym samym charakterze w obcym państwie, bez
  zachowania warunku określonego w ust. 1.
3. Z wnioskiem o wydanie zezwolenia na prowadzenie działalności na terytorium
  Rzeczypospolitej Polskiej przez oddział zagranicznej osoby prawnej występuje
  organ zarządzający zagranicznej osoby prawnej.
4. Do oddziału zagranicznej osoby prawnej, o której mowa w ust. 1, stosuje się
  przepisy art. 37 ust. 5 i 6, art. 38-46 i art. 49-52.
                                       
                                       
                                   Art. 51.
1. Towarowy dom maklerski zobowiązuje się wobec dającego zlecenie do sprzedaży
  lub zakupu towarów giełdowych w imieniu własnym, lecz na rachunek dającego
  zlecenie. Towarowy dom maklerski odpowiada wobec dającego zlecenie za
  wykonanie zobowiązania wynikającego z transakcji giełdowej.
2. Umowa o świadczenie usług maklerskich powinna zostać zawarta w formie
  pisemnej pod rygorem nieważności.
3. W zakresie nie uregulowanym w ust. 1 i 2, do umowy:
   1) o świadczenie usług maklerskich - stosuje się odpowiednio przepisy
     Kodeksu cywilnego dotyczące umowy zlecenia, z wyłączeniem art. 737,
   2) zlecenia nabycia lub zbycia towarów giełdowych - stosuje się odpowiednio
     przepisy Kodeksu cywilnego dotyczące umowy komisu, z wyłączeniem art. 768
     §3.
4. W granicach określonych w zezwoleniu na prowadzenie działalności
  maklerskiej, towarowy dom maklerski może nabywać towary giełdowe we własnym
  imieniu i na własny rachunek celem dalszej odsprzedaży.
5. Jeżeli umowa o świadczenie usług maklerskich lub regulamin giełdy tak
  stanowi, oświadczenia woli składane w związku z dokonywaniem czynności
  maklerskich mogą być składane za pomocą elektronicznych nośników informacji,
  a dokumenty dotyczące czynności maklerskich mogą być sporządzone w formie
  elektronicznych nośników informacji, jeżeli dokumenty te zostaną w sposób
  należyty utrwalone i zabezpieczone. Jeżeli ustawa zastrzega dla czynności
  prawnej formę pisemną, uznaje się, że czynność dokonana w formie, o której
  mowa w zdaniu pierwszym, spełnia wymagania formy pisemnej.
                                       
                                       
                                   Art. 52.
1. Rada Ministrów określi, w drodze rozporządzenia:
   1) tryb i warunki postępowania towarowych domów maklerskich przy zawieraniu
     transakcji i dokonywaniu rozliczeń, przy prowadzeniu ewidencji i
     archiwizacji tych transakcji, przy ustanawianiu i realizacji zabezpieczeń
     spłaty kredytów i pożyczek udzielonych na nabycie towarów giełdowych oraz
     w przypadku zabezpieczenia wierzytelności na towarach giełdowych;
     rozporządzenie określi szczegółowy tryb i warunki postępowania, tak aby
     zapewnić bezpieczeństwo obrotu, wiarygodność i zupełność ewidencji,
     poufność transakcji oraz zapewnić możliwości prawidłowego wykonywania
     przez Komisję nadzoru nad prawidłowością transakcji i rozliczeń,
   2) minimalną wielkość środków własnych towarowego domu maklerskiego oraz
     warunki zaliczania zobowiązań do kapitałów własnych towarowego domu
     maklerskiego, w zależności od zakresu zezwolenia i rozmiarów tej
     działalności oraz maksymalną wysokość kredytów, pożyczek i wyemitowanych
     dłużnych papierów wartościowych w stosunku do środków własnych;
     rozporządzenie powinno określić wielkość środków własnych towarowego domu
     maklerskiego, tak aby zapewnić pewność obrotu i wywiązanie się towarowego
     domu maklerskiego z podjętych zobowiązań wobec dających zlecenia,
   3) zakres, tryb oraz terminy dostarczania innych niż wymienione w art. 39
     ust. 1 i 2, informacji dotyczących działalności i sytuacji finansowej
     towarowych domów maklerskich; rozporządzenie powinno określać zakres
     informacji oraz częstotliwość ich przekazywania, tak aby umożliwić Komisji
     ocenę sytuacji finansowej i gospodarczej towarowego domu maklerskiego.
2. Rada Ministrów może określić, w drodze rozporządzenia:
   1) liczbę maklerów wymaganą do wykonywania poszczególnych czynności przez
     towarowe domy maklerskie, przy uwzględnieniu skali prowadzonej przez nie
     działalności; rozporządzenie powinno w szczególności uzależniać minimalną
     liczbę maklerów od rodzaju wykonywanych czynności oraz wielkości
     planowanych rocznych obrotów towarowego domu maklerskiego,
   2) tryb postępowania w celu ochrony informacji stanowiących tajemnicę
     zawodową w towarowych domach maklerskich, a także nadzoru nad przepływem i
     wykorzystaniem tych informacji; rozporządzenie powinno szczegółowo
     określać procedurę postępowania, tak aby zapewnić ochronę informacji w
     towarowych domach maklerskich przed osobami trzecimi oraz umożliwić
     wykonywanie przez Komisję nadzoru w tym zakresie,
   3) tryb postępowania towarowych domów maklerskich w celu przeciwdziałania
     zawieraniu transakcji oraz wykonywaniu innych operacji na rynku towarów
     giełdowych, z wykorzystaniem środków pieniężnych, co do których ujawniono
     okoliczności wskazujące, że środki te mogą pochodzić z przestępstwa lub z
     uczestnictwa w jego popełnieniu, albo że ich pochodzenie ma zostać ukryte
     z przyczyn związanych z przestępstwem; rozporządzenie powinno określić
     przypadki, w których podmioty te są obowiązane rejestrować operacje
     finansowe uczestników obrotu, zakres oraz zasady pozyskiwania danych o
     tych uczestnikach, w celu ustalenia, czy środki pieniężne mogą pochodzić z
     przestępstwa lub uczestnictwa w jego popełnieniu, albo, że ich pochodzenie
     ma zostać ukryte z przyczyn związanych z przestępstwem.
                                       
                                  Rozdział 8
                              Tajemnica zawodowa
                                       
                                   Art. 53.
1. Do zachowania tajemnicy zawodowej są obowiązani:
   1) Przewodniczący Komisji, jego zastępcy, członkowie Komisji, pracownicy
     urzędu Komisji i osoby uczestniczące w posiedzeniach Komisji z głosem
     doradczym,
   2) maklerzy giełd towarowych,
   3) osoby wchodzące w skład statutowych organów:
     a) towarowego domu maklerskiego,
     b) spółki prowadzącej giełdę oraz spółki prowadzącej giełdową izbę
       rozrachunkową,
     c) izby,
     d) stowarzyszeń maklerów giełd towarowych,
   4) osoby zatrudnione w podmiotach wymienionych w pkt 1 i 3, oraz pozostające
     z tymi podmiotami w stosunku zlecenia lub w innym stosunku prawnym o
     podobnym charakterze.
2. Obowiązek zachowania tajemnicy zawodowej istnieje również po ustaniu
  stosunków prawnych, o których mowa w ust. 1 pkt 1, 3 i 4.
                                       
                                       
                                   Art. 54.
1. Nie narusza obowiązku zachowania tajemnicy zawodowej złożenie zawiadomienia
  o popełnieniu przestępstwa.
2. Zwolnienie z obowiązku zachowania tajemnicy zawodowej może również nastąpić
  w przypadkach określonych w innych ustawach.
3. Osoba, która w przypadku wymienionym w ust. 2, uzyskała informację
  stanowiącą tajemnicę zawodową jest obowiązana do zachowania tej informacji w
  tajemnicy, chyba że na jej ujawnienie zezwala przepis prawa.
4. Prezes Najwyższej Izby Kontroli może zwolnić z obowiązku zachowania
  tajemnicy zawodowej, jeżeli jest to niezbędne dla ustalenia stanu faktycznego
  w prowadzonym postępowaniu kontrolnym w zakresie danych dotyczących jednostki
  kontrolowanej.
                                       
                                       
                                   Art. 55.
1. W związku z wykonywaniem zadań, o których mowa w art. 22, Komisja lub jej
  upoważnieni przedstawiciele mają dostęp do informacji stanowiących tajemnicę
  zawodową, będących w posiadaniu podmiotów zobowiązanych do zachowania
  tajemnicy.
2. Komisja może przekazać Prezesowi Narodowego Banku Polskiego oraz
  zagranicznemu organowi nadzoru nad rynkiem towarów giełdowych informacje
  stanowiące tajemnicę zawodową, na podstawie porozumienia zawartego uprzednio
  przez Komisję z tym organem, jeżeli przepisy prawa obowiązujące w państwie
  jego siedziby zapewniają wykorzystanie takich informacji wyłącznie w ramach
  wykonywania nadzoru nad przestrzeganiem prawa i zasad uczciwego obrotu na
  rynkach towarów giełdowych.
3. W celu ustalenia stanu faktycznego w prowadzonym postępowaniu kontrolnym w
  zakresie danych dotyczących jednostki kontrolowanej dostęp do informacji
  stanowiących tajemnicę zawodową mają kontrolerzy Najwyższej Izby Kontroli na
  podstawie odrębnego upoważnienia wydanego przez Prezesa Najwyższej Izby
  Kontroli.
                                       
                                  Rozdział 9
                       Odpowiedzialność cywilna i karna
                                       
                                   Art. 56.
1. Wprowadzający towar giełdowy do obrotu giełdowego odpowiada za szkodę
  wyrządzoną wskutek wady towaru giełdowego, chyba, że on ani osoby, za które
  odpowiada, nie ponoszą winy.
2. Odpowiedzialność za szkodę wyrządzoną wskutek podania nieprawdziwej
  informacji lub przemilczenia informacji, która powinna być zawarta w
  dokumentach związanych z wprowadzaniem towarów giełdowych do obrotu
  giełdowego ponosi wprowadzający towar giełdowy do obrotu giełdowego, jak
  również osoby, które informację sporządziły lub w jej sporządzeniu brały
  udział, chyba, że wprowadzający towar giełdowy do obrotu giełdowego ani
  osoby, które informację sporządziły lub w jej sporządzeniu brały udział i za
  które wprowadzający towar do obrotu giełdowego odpowiada, nie ponoszą winy.
3. Odpowiedzialność, o której mowa w ust. 2, ponoszą również osoby, które
  wykorzystują w swojej działalności w zakresie obrotu giełdowego informacje
  wskazane w tym przepisie, chyba że nieprawdziwość lub przemilczenie
  informacji nie była i nie mogła być im znana.
4. Odpowiedzialność osób określonych w ust. 1-3 jest solidarna i nie można jej
  ograniczyć lub z góry wyłączyć.
 
 
                                   Art. 57.
Kto bez wymaganego zezwolenia lub wbrew jego warunkom prowadzi giełdę, giełdową
izbę rozrachunkową lub przedsiębiorstwo maklerskie, podlega grzywnie, karze
ograniczenia wolności albo pozbawienia wolności do lat 2.
                                       
                                       
                                   Art. 58.
Kto będąc obowiązany do zachowania tajemnicy zawodowej ujawnia lub wykorzystuje
w obrocie towarami giełdowymi informacje stanowiące tajemnicę zawodową, podlega
karze pozbawienia wolności do lat 3.
                                       
                                       
                                   Art. 59.
1. Kto powoduje sztuczne podwyższenie lub obniżenie ceny towarów giełdowych,
  podlega grzywnie, karze ograniczenia wolności albo pozbawienia wolności do
  lat 2.
2. Kto wchodzi w porozumienie mające na celu sztuczne podwyższenie lub
  obniżenie ceny towarów giełdowych, podlega grzywnie, karze ograniczenia
  wolności albo pozbawienia wolności do lat 2.
                                       
                                       
                                   Art. 60.
1. Kto, będąc odpowiedzialnym za informacje zawarte w dokumencie związanym z
  wprowadzaniem do obrotu giełdowego praw, o których mowa w art. 2 pkt 2 lit d)
  i e), podaje nieprawdziwe lub zataja prawdziwe dane, w sposób istotny
  wpływające na treść informacji, podlega grzywnie, karze ograniczenia wolności
  albo pozbawienia wolności do lat 2.
2. Tej samej karze podlega, kto dopuszcza się czynu określonego w ust. 1,
  działając w imieniu lub w interesie osoby prawnej lub jednostki nie
  posiadającej osobowości prawnej.
                                       
                                       
                                   Art. 61.
1. Kto uniemożliwia bądź utrudnia przeprowadzenie czynności, o których mowa w
  art. 22 ust. 1 i 3, art. 25 w związku z art. 22 ust. 1 i 3 oraz art. 42 ust.
  1, podlega karze aresztu, ograniczenia wolności albo grzywnie.
2. Tej samej karze podlega, kto działając w imieniu lub w interesie osoby
  prawnej wbrew obowiązkowi, o którym mowa w art. 22 ust. 2, art. 25 w związku
  z art. 22 ust. 2 oraz art. 39 ust. 2 nie przekazuje niezwłocznie kopii
  dokumentów lub innych nośników informacji albo nie udziela wyjaśnień.
3. Tej samej karze podlega, kto wbrew nakazowi określonemu w art. 44 ust. 4
  nie dokonuje przeniesienia środków pieniężnych lub dokumentów związanych z
  prowadzeniem ewidencji towarów giełdowych.
4. Tej samej karze podlega, kto wbrew obowiązkowi, o którym mowa w art. 45
  ust. 1, nie archiwizuje lub nie przechowuje dokumentów lub innych nośników
  informacji związanych z prowadzeniem działalności maklerskiej.
5. Rozpoznawanie spraw o czyny przewidziane w niniejszym artykule następuje w
  postępowaniu przewidzianym dla spraw o wykroczenia.
                                       
                                  Rozdział 10
                      Zmiany w przepisach obowiązujących
                                       
                                   Art. 62.
W ustawie z dnia 9 września 2000 r. o podatku od czynności cywilnoprawnych
(Dz.U. Nr ..., poz. ...) w art. 9 dodaje się pkt 9a w brzmieniu:
   "9a) sprzedaż towarów giełdowych na giełdach towarowych,".
                                       
                                       
                                   Art. 63.
W ustawie z dnia 10 kwietnia 1997 r. - Prawo energetyczne (Dz.U. Nr 54, poz.
348 i Nr 158, poz. 1042, z 1998 r., Nr 94, poz. 594, Nr 106, poz.668 i Nr 162,
poz. 1126, z 1999 r. Nr 88, poz. 980, Nr 91, poz. 1042 i Nr 110, poz. 1255 oraz
z 2000 r. Nr 43, poz. 489 i Nr 48, poz. 555) w art. 32 w ust. 1 w pkt 4 na
końcu kropkę zastępuje się przecinkiem i dodaje wyrazy "jak również obrotu
paliwami gazowymi i energią elektryczną dokonywanego na giełdach towarowych
przez towarowe domy maklerskie prowadzące działalność maklerską w zakresie
obrotu towarami giełdowymi na podstawie ustawy z dnia 26 października 2000 r. o
giełdach towarowych (Dz.U. Nr ..., poz. ...).".
                                       
                                       
                                   Art. 64.
W ustawie z dnia 21 sierpnia 1997 r. - Prawo o publicznym obrocie papierami
wartościowymi (Dz.U. Nr 118, poz. 754, Nr 141, poz. 945, z 1998 r. Nr 107, poz.
669 i Nr 113, poz. 715 oraz z 2000 r. Nr 22, poz. 270) w art. 25 w ust. 1
wprowadza się następujące zmiany:
1) pkt 5 otrzymuje brzmienie:
     "5) z Krajowym Depozytem,";
2) dodaje się pkt 6 w brzmieniu:
     "6) z towarowym domem maklerskim, działającym na podstawie ustawy z dnia
       26 października 2000 r. o giełdach towarowych (Dz.U. .., Nr ..., poz. )
       - w zakresie działalności objętej zezwoleniem, o którym mowa w art. 38
       ust. 4 tej ustawy lub".
                                       
                                       
                                   Art. 65.
W ustawie z dnia 28 sierpnia 1997 r. o funduszach inwestycyjnych (Dz.U. Nr 139,
poz. 933 oraz z 1999 r. Nr 72, poz. 801) w art. 98 w ust. 1 w pkt 6 na końcu
dodaje się przecinek oraz dodaje się pkt 7 w brzmieniu:
     "7) towary giełdowe, o których mowa w art. 2 pkt 2 ustawy z dnia 26
       października 2000 r. o giełdach towarowych (Dz.U. Nr ..., poz. ...)".
 
 
                                   Art. 66.
W ustawie z dnia 18 grudnia 1998 r. - Prawo dewizowe (Dz.U. Nr 160, poz. 1063
oraz z 1999 r. Nr 83, poz. 931) w art. 9 pkt 3 otrzymuje brzmienie:
   "3) dokonywanie inwestycji portfelowych w zakresie krótkoterminowych
      papierów wartościowych oraz pochodnych instrumentów finansowych, z
      wyłączeniem pochodnych instrumentów finansowych będących przedmiotem
      obrotu na Giełdzie Papierów Wartościowych S.A. w Warszawie, Polskiej
      Giełdzie Finansowej S.A. w Warszawie, Centralnej Tabeli Ofert S.A. w
      Warszawie
      oraz na giełdach towarowych działających na podstawie przepisów ustawy z
      dnia 26 października 2000 r. o giełdach towarowych (Dz.U. Nr ..., poz.
      ...),".
                                       
                                  Rozdział 11
                        Przepisy przejściowe i końcowe
                                       
                                   Art. 67.
Przedsiębiorcy prowadzący w dniu wejścia w życie ustawy giełdę towarową, są
obowiązani w okresie 18 miesięcy od tego dnia dostosować swój ustrój
organizacyjny i działalność do przepisów ustawy oraz uzyskać zezwolenie, o
którym mowa w art. 7
ust. 1.
                                   Art. 68.
Przedsiębiorcy prowadzący w dniu wejścia w życie ustawy giełdę towarową i
używający dotychczas w swojej nazwie określenia "giełda" lub "giełda towarowa",
mogą prowadzić swoją działalność pod dotychczasową nazwą przez okres nie
dłuższy niż 18 miesięcy od dnia wejścia w życie ustawy, chyba że uzyskają
zezwolenie, o którym mowa w art. 7 ust. 1.
                                       
                                   Art. 69.
Przedsiębiorcy prowadzący w dniu wejścia w życie ustawy giełdową izbę
rozrachunkową lub działalność maklerską w zakresie obrotu towarami giełdowymi,
mogą prowadzić taką działalność bez spełnienia warunków, o których mowa w
rozdziale 3 oraz w rozdziale 6 i 7, w okresie 18 miesięcy od dnia wejścia w
życie ustawy.
                                       
                                       
                                   Art. 70.
Ustawa wchodzi w życie po upływie 6 miesięcy od dnia ogłoszenia, z wyjątkiem:
1) art. 26 ust. 2, który wchodzi w życie po upływie 18 miesięcy od dnia
  ogłoszenia,
2) art. 29, który wchodzi w życie po upływie 3 miesięcy od dnia ogłoszenia.
                                       
