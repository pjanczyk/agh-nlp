



                                    
Dz.U. z 1994 r. Nr 133, poz. 685
                                    
                                    
                                USTAWA
                      z dnia 16 listopada 1994 r.
                                    
                 o zmianie ustaw: Prawo budżetowe oraz
               o prywatyzacji przedsiębiorstw państwowych
                                    
                                    
                                Art. 1.
W ustawie z dnia 5 stycznia 1991 r. - Prawo budżetowe (Dz.U. z 1993 r. Nr 
72, poz. 344 oraz z 1994 r. Nr 76, poz. 344 i Nr 121, poz. 591) wprowadza się 
następujące zmiany:
 1) w art. 3:
    a) w ust. 1 w pkt 7 po wyrazie "poręczeń" dodaje się wyrazy "i gwarancji",
    b) w ust. 2:
       - pkt 1 otrzymuje brzmienie:
          "1) wydatki bieżące naczelnych organów władzy państwowej, naczelnych
             i centralnych organów administracji państwowej, 
             innych naczelnych i centralnych organów państwowych oraz 
             terenowych organów rządowej administracji ogólnej,",
       - pkt 10 otrzymuje brzmienie:
          "10) wypłaty wynikające z poręczeń i gwarancji, udzielonych na 
              podstawie art. 23 i 23a,",
       - pkt 12 otrzymuje brzmienie:
          "12) subwencje dla gmin,";
 2) w art. 4 po ust. 1 dodaje się ust. 1a w brzmieniu:
          "1a. Odrębna rezerwa budżetowa na wydatki nieprzewidziane, w 
              wysokości do 1% wydatków, może być również tworzona w 
              częściach budżetu państwa, których dysponentami są wojewodowie.";
 3) w art. 5 po ust. 2 dodaje się ust. 3 w brzmieniu:
      "3. Ustawa budżetowa określa również źródła sfinansowania pożyczek 
         udzielanych z budżetu państwa oraz spłat długoterminowych zobowiązań
         Skarbu Państwa, których spłata przypada w danym roku 
         budżetowym.";
 4) w art. 6 w ust. 1 wyrazy "oraz z części zbiorczej obejmującej budżety wojewodów"
   zastępuje się wyrazami "i wojewodowie";
 5) w art. 7 w ust. 1 w pkt 5 skreśla się wyraz "ogólne";
 6) w art. 9:
    a) w ust. 2 w pkt 2 po wyrazie "nauki" stawia się przecinek i dodaje się 
      wyrazy "terenowe organy rządowej administracji ogólnej",
    b) w ust. 4:
       - w pkt 2 wyrazy "obligacji i bonów Skarbu Państwa oraz akcji i innych
         papierów wartościowych" zastępuje się wyrazami "skarbowych
         papierów wartościowych oraz papierów wartościowych, emitowanych
         przez gminy i związki gmin",
       - w pkt 3 po wyrazie "zagranicznymi" dodaje się wyrazy "oraz innymi 
         zobowiązaniami Skarbu Państwa lub gminy";
 7) w art. 20 ust. 3 otrzymuje brzmienie:
      "3. Rada Ministrów, w drodze rozporządzenia, określa:
          1) rodzaje zadań państwowych, które mogą być zlecone jednostkom
            niepaństwowym,
          2) ogólne warunki i tryb zlecania zadań, o których mowa w pkt 
            1, oraz zasady ustalania i rozliczania dotacji, o których mowa 
            w ust. 1,
          3) tryb dokonywania ocen oraz sprawowania nadzoru i kontroli 
            realizacji zadań, o których mowa w pkt 1.";
 8) art. 23 otrzymuje brzmienie:
   "Art. 23. 1. Poręczenia spłaty ze środków budżetu państwa części
                lub całości kredytu bankowego, na wniosek banku lub
                kredytobiorcy, może udzielać w imieniu Skarbu Państwa
                wyłącznie Rada Ministrów lub Minister Finansów.
              2. Poręczenie, o którym mowa w ust. 1, może dotyczyć również
                spłaty odsetek od kredytu bankowego.
              3. Ustawa budżetowa określa łączną kwotę zobowiązań, 
                które mogą być objęte poręczeniami określonymi w ust. 
                1 i 2.
              4. Udzielenie poręczenia, o którym mowa w ust. 1 i 2, jest 
                uzależnione od wniesienia opłaty od poręczenia.
              5. Rada Ministrów, w drodze rozporządzenia, określa warunki
                i tryb udzielania poręczeń, o których mowa w ust. 
                1, oraz opłaty od tych poręczeń.
              6. Rada Ministrów lub Minister Finansów mogą również, w 
                ramach kwoty, o której mowa w ust. 3, w innej formie 
                niż poręczenie, gwarantować bankom zagranicznym oraz 
                międzynarodowym instytucjom finansowym spłatę kredytów
                lub pożyczek zagranicznych, wraz z odsetkami i innymi
                kosztami, jeżeli wymagają tego zasady lub zwyczaje 
                międzynarodowe. Do zobowiązań, o których mowa, stosuje
                się przepisy wydane na podstawie ust. 5.
              7. Skarbowi Państwa przysługuje prawo dochodzenia zwrotu
                środków przekazanych z budżetu państwa na spłatę 
                kredytów oraz pożyczek, wraz z odsetkami i innymi kosztami,
                o których mowa w ust. 1, 2 i 6.";
 9) w art. 24 pkt 1 i 2 otrzymują brzmienie:
      "1) należności Skarbu Państwa z tytułu udzielonych kredytów zagranicznych
         i pożyczek oraz poręczeń i gwarancji,
       2) zobowiązań Skarbu Państwa z tytułu:
          a) zaciągniętych kredytów i pożyczek krajowych i zagranicznych,
          b) poręczeń oraz gwarancji, udzielonych na podstawie art. 23 i 
            23a,
          c) emisji skarbowych papierów wartościowych.";
10) w art. 27 po ust. 2 dodaje się ust. 2a i 2b w brzmieniu:
         "2a. Środki z budżetu państwa, przeznaczone na finansowanie inwestycji
             centralnych, ujęte w wykazie, o którym mowa w ust. 
             2, nie mogą być, z zastrzeżeniem ust. 2b, wykorzystywane na 
             inne cele.
          2b. Minister Finansów w porozumieniu z Ministrem-Kierownikiem
             Centralnego Urzędu Planowania, po zaopiniowaniu 
             przez komisję sejmową właściwą do spraw budżetu, może 
             wyrazić zgodę na zmianę wykorzystania środków budżetowych,
             przeznaczonych uprzednio na finansowanie inwestycji 
             centralnej.";
11) w art. 31 w ust. 3:
    - w pkt 2 po wyrazach "Najwyższej Izby Kontroli" dodaje się przecinek i 
      wyrazy "Krajowej Rady Radiofonii i Telewizji, Krajowego Biura Wyborczego",
    - w pkt 5 po wyrazie "poręczeniami" dodaje się wyraz "i gwarancjami";
12) w art. 34:
    a) w ust. 1 pkt 7 otrzymuje brzmienie:
       "7) kierunki prywatyzacji majątku państwowego.",
    b) ust. 3 otrzymuje brzmienie:
          "3. Do projektu ustawy budżetowej załącza się uzasadnienie zawierające:
              1) przewidywane wykonanie budżetu państwa za rok poprzedzający
                rok, którego dotyczy projekt ustawy budżetowej,
              2) prognozy dotyczące podstawowych wielkości makroekonomicznych
                (produkcja, produkt krajowy brutto i składniki
                jego ostatecznego podziału, obroty handlu zagranicznego,
                ceny, zatrudnienie, poziom bezrobocia, wskaźniki
                charakteryzujące dochody ludności i sytuację finansową
                przedsiębiorstw),
              3) objaśnienia założeń projektu budżetu państwa,
              4) bilans finansów sektora publicznego, obejmujący dochody
                i wydatki:
                 a) budżetu państwa,
                 b) państwowych jednostek gospodarki pozabudżetowej,
                 c) państwowych funduszy celowych,
                 d) budżetów gmin,
                 e) gminnych jednostek gospodarki pozabudżetowej,
              5) bilans płatniczy,
              6) prognozę stanu należności i zobowiązań Skarbu Państwa 
                na początek i koniec roku budżetowego oraz szacunek 
                zaangażowania budżetu państwa, związanego z inwestycjami,
                finansowanymi ze środków budżetowych i z tytułu 
                poręczeń i gwarancji, udzielonych na podstawie art. 23 i 
                23a,
              7) kryteria określania wydatków budżetów wojewodów.";
13) po art. 37 dodaje się art. 37a w brzmieniu:
  "Art. 37a. 1. Rada gminy określa szczegółowość układu wykonawczego
                budżetu, z zastrzeżeniem, iż szczegółowość ta nie może
                być mniejsza od określonej w art. 36 ust. 4.
              2. Zarząd gminy opracowuje układ wykonawczy budżetu 
                gminy i przekazuje poszczególnym jednostkom informacje
                w szczegółowości określonej przez radę gminy.";
14) w art. 39 w ust. 3 na końcu zdania dodaje się wyrazy "oraz realizacją zadań,
   o których mowa w art. 20 ust. 1, i rozliczeniami dotacji z budżetu państwa
   na te zadania.";
15) po art. 39 dodaje się art. 39a w brzmieniu:
  "Art. 39a. Rada Ministrów może:
              1) zwiększyć planowane w ustawie budżetowej dochody i 
                wydatki, w przypadku otrzymania, przeznaczonych na 
                sfinansowanie zadań państwa:
                 a) środków bezzwrotnej pomocy zagranicznej,
                 b) darowizn,
              2) określić szczególne zasady wykorzystywania i rozliczania 
                środków, o których mowa w pkt 1.";
16) po art. 40 dodaje się art. 40a w brzmieniu:
  "Art. 40a. 1. Upoważnia się Ministra Finansów do przekazywania
                Ministrowi Rolnictwa i Gospodarki Żywnościowej środków
                na przejściowe zasilanie w środki gospodarstw pomocniczych
                (rolnych) przy szkołach rolniczych. Środki te Minister
                Rolnictwa i Gospodarki Żywnościowej obowiązany jest
                zwrócić w danym roku budżetowym.
              2. Minister Rolnictwa i Gospodarki Żywnościowej przekaże 
                otrzymane środki gospodarstwom pomocniczym (rolnym)
                przy szkołach rolniczych w formie oprocentowanych
                pożyczek.
              3. Minister Finansów w porozumieniu z Ministrem Rolnictwa
                i Gospodarki Żywnościowej określa, w drodze zarządzenia:
                 1) tryb i terminy przekazywania i zwrotu środków wymienionych
                   w ust. 1,
                 2) zasady i warunki udzielania oraz terminy spłaty pożyczek
                   wymienionych w ust. 2.";
17) w art. 41 w ust. 2 po wyrazach "jednostki organizacyjne" dodaje się wyrazy 
   "a także zadań, o których mowa w art. 20 ust. 1,";
18) w art. 42 w ust. 1:
       - pkt 2 otrzymuje brzmienie:
          "2) ustalanie, pobieranie i odprowadzanie dochodów budżetowych
             następuje na zasadach i w terminach wynikających z 
             obowiązujących przepisów,",
       - pkt 3 otrzymuje brzmienie:
          "3) dokonywanie wydatków budżetowych następuje w granicach 
             kwot określonych w budżecie, z uwzględnieniem prawidłowo 
             dokonanych przeniesień i zgodnie z planowanym przeznaczeniem,
             w sposób celowy i oszczędny,",
       - w pkt 9 kropkę zastępuje się przecinkiem i dodaje się pkt 10 w 
         brzmieniu:
          "10) dotacje udzielone ze środków budżetowych, wykorzystane 
              niezgodnie z przeznaczeniem lub pobrane w nadmiernej 
              wysokości, podlegają zwrotowi do budżetu, najpóźniej do 
              końca lutego następnego roku, o ile przepisy szczególne 
              nie stanowią inaczej.";
19) w art. 46 ust. 4 otrzymuje brzmienie:
          "4. Rezerwą celową na wzrost wynagrodzeń w sferze budżetowej 
             dysponuje Rada Ministrów.";
20) w art. 47 dotychczasową treść oznacza się jako ust. 1 i dodaje się ust. 2 w 
   brzmieniu:
      "2. Ograniczenia wynikające z ust. 1 nie mają zastosowania do przeniesień
         wydatków z rezerw budżetowych, o których mowa w art. 4 
         ust. 1 i 2, jeżeli rada gminy upoważniła zarząd gminy do dysponowania
         tymi rezerwami.";
21) w art. 50 w ust. 1 po wyrazach "budżetu państwa" dodaje się wyrazy "- z 
   wyłączeniem rachunków państwowych jednostek budżetowych, mających 
   siedzibę poza granicami Rzeczypospolitej Polskiej -";
22) w art. 55 ust. 1-3 otrzymują brzmienie:
      "1. Zarząd gminy opracowuje:
          1) roczne zbiorcze sprawozdanie z wykonania budżetu gminy 
            według działów, rozdziałów i paragrafów,
          2) odrębne roczne zbiorcze sprawozdanie z wykonania planów 
            finansowych zadań z zakresu administracji rządowej zleconych 
            gminie w układzie według działów, rozdziałów i paragrafów.
       2. Sprawozdanie, o którym mowa:
          1) w ust. 1 pkt 1, wójt lub burmistrz (prezydent miasta) przesyła 
            regionalnej izbie obrachunkowej i wojewódzkiemu urzędowi 
            statystycznemu,
          2) w ust. 1 pkt 2, wójt lub burmistrz (prezydent miasta) przesyła 
            regionalnej izbie obrachunkowej i wojewodzie.
       3. Zbiorcze roczne sprawozdanie z wykonania budżetów gminy opracowuje
         Główny Urząd Statystyczny, a zbiorcze roczne sprawozdanie
         z wykonania planów finansowych zadań z zakresu administracji
         rządowej zleconych gminom opracowuje Ministerstwo Finansów.";
23) w art. 57 w ust. 1:
       - w pkt 1 po wyrazie "budżetowych" dodaje się wyrazy "lub funduszów
         celowych",
       - w pkt 14 kropkę zastępuje się przecinkiem,
       - dodaje się pkt 15 w brzmieniu:
          "15) wykazanie w sprawozdaniu budżetowym danych niezgodnych
              z danymi wynikającymi z ewidencji księgowej.";
24) w art. 59:
    a) pkt 1 otrzymuje brzmienie:
          "1) łączna kwota należności uszczuplonych wskutek naruszeń 
             określonych w art. 57 nie przekracza przeciętnego miesięcznego
             wynagrodzenia ogłoszonego przez Główny Urząd Statystyczny,
             stosownie do przepisów art. 18 ust. 1 pkt 1 ustawy 
             z dnia 17 października 1991 r. o rewaloryzacji emerytur i 
             rent, o zasadach ustalania emerytur i rent oraz o zmianie 
             niektórych ustaw (Dz.U. Nr 104, poz. 450, z 1992 r. Nr 21, 
             poz. 84, z 1993 r. Nr 127, poz. 583 i Nr 129, poz. 602 oraz z 
             1994 r. Nr 84, poz. 385), przed dniem wydania orzeczenia 
             przez komisję orzekającą,",
    b) w pkt 2 wyrazy "w gospodarce uspołecznionej" zastępuje się wyrazami 
      "o którym mowa w pkt 1";
25) w art. 62 w ust. 1 wyrazy "w gospodarce uspołecznionej" zastępuje się wyrazami
   "o którym mowa w art. 59 pkt 1";
26) w art. 70 po ust. 2 dodaje się ust. 3 w brzmieniu:
          "3. Minister Finansów w porozumieniu z Ministrami Spraw Zagranicznych
             i Współpracy Gospodarczej z Zagranicą ustali 
             szczególne zasady wykonywania budżetu jednostek budżetowych
             mających siedzibę poza granicami Rzeczypospolitej 
             Polskiej.".
                                Art. 2.
W ustawie z dnia 13 lipca 1990 r. o prywatyzacji przedsiębiorstw państwowych 
(Dz.U.  Nr 51, poz. 298, z 1991 r. Nr 60, poz. 253 i Nr 111, poz. 480 oraz z 
1994 r. Nr 121, poz. 591) w art. 2 ust. 1 otrzymuje brzmienie:
          "1. Sejm ustala corocznie podstawowe kierunki prywatyzacji. 
             Ustaleń tych Sejm dokonuje w załączniku do ustawy budżetowej."
                                    
                                Art. 3.
Ustawa wchodzi w życie po upływie 14 dni od dnia ogłoszenia.
 
