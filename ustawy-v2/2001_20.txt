



Dz.U. z 2001 r. Nr 3, poz. 20
                                                                                
                                                                                
                                        
                                        
                                     USTAWA
                           z dnia 29 listopada 2000 r.
                                        
     o zbieraniu i wykorzystywaniu danych rachunkowych z gospodarstw rolnych
 
 
                                     Art. 1.
Ustawa określa system zbierania i wykorzystywania danych rachunkowych z
gospodarstw rolnych mający na celu:
   1) określanie rocznych dochodów w gospodarstwach rolnych,
   2) dokonywanie analizy ekonomicznej gospodarstw rolnych oraz ocenę sytuacji
     w rolnictwie i na rynkach rolnych.
                                        
                                     Art. 2.
Użyte w ustawie określenia oznaczają:
   1) dane rachunkowe - dane dotyczące zasobów materialnych i finansowych
     gospodarstwa rolnego oraz jego przychodów z produkcji rolnej i kosztów ich
     uzyskania,
   2) gospodarstwo rolne - gospodarstwo rolne w rozumieniu przepisów o podatku
     rolnym,
   3) posiadacz gospodarstwa rolnego - posiadacza samoistnego albo zależnego,
   4) Instytut - Instytut Ekonomiki Rolnictwa i Gospodarki Żywnościowej z
     siedzibą w Warszawie,
   5) biuro rachunkowe - podmiot zbierający dane rachunkowe na podstawie umowy
     zawartej z Instytutem, który gwarantuje obiektywne i rzetelne
     przekazywanie danych rachunkowych,
   6) rok obrachunkowy - rok kalendarzowy lub inny okres kolejnych 12 miesięcy.
                                        
                                     Art. 3.
1. Zakres zbieranych danych rachunkowych obejmuje:
   1) informacje ogólne o gospodarstwie rolnym, w szczególności numer
     identyfikacyjny gospodarstwa nadany do celów zbierania danych
     rachunkowych, zakodowany opis miejsca położenia gospodarstwa rolnego,
     kierunek prowadzonej w gospodarstwie rolnym produkcji rolnej,
   2) powierzchnię użytków rolnych według struktury ich własności,
   3) zasoby i nakłady pracy własnej oraz najemnej,
   4) liczbę i wartość zwierząt na początku i na końcu roku obrachunkowego oraz
     średnioroczny stan zwierząt z podziałem na gatunki i grupy użytkowe,
   5) obrót zwierzętami w roku obrachunkowym z podziałem na gatunki,
   6) koszty związane z produkcją rolną,
   7) składniki majątku gospodarstwa rolnego i obrót nimi w roku obrachunkowym,
   8) zadłużenie,
   9) podatek od towarów i usług (VAT),
  10) dotacje i dopłaty wyrównawcze,
  11) obrót produktami pochodzenia roślinnego i zwierzęcego w roku
     obrachunkowym,
  12) wielkości przyznanych limitów produkcji rolnej.
2. Dane rachunkowe zbierane są według jednolitego formularza.
3. Minister właściwy do spraw rolnictwa określi, w drodze rozporządzenia,
  szczegółowy zakres i sposób zbierania danych rachunkowych oraz wzór
  formularza, o którym mowa w ust. 2, mając na względzie przepisy obowiązujące
  w tym zakresie w Unii Europejskiej oraz konieczność zapewnienia ochrony
  danych osobowych.
                                        
                                     Art. 4.
1. Dane rachunkowe zebrane z gospodarstw rolnych mogą być wykorzystywane tylko
  do celów wymienionych w art. 1. Dane rachunkowe nie mogą być wykorzystywane
  do celów podatkowych.
2. Dane osobowe posiadaczy gospodarstw rolnych są chronione na zasadach
  określonych w przepisach o ochronie danych osobowych.
                                        
                                     Art. 5.
1. Dane rachunkowe z gospodarstw rolnych reprezentatywnych dla określonego
  kierunku produkcji rolnej, miejsca położenia gospodarstwa rolnego i
  uzyskiwanych dochodów rolniczych zbierane są przez Instytut za pośrednictwem
  biur rachunkowych.
2. Instytut zawiera roczne umowy z biurami rachunkowymi o zbieranie danych
  rachunkowych z reprezentatywnych gospodarstw rolnych wskazanych w wykazie,  o
  którym mowa w art. 9 ust. 1.
3. Umowy, o których mowa w ust. 2, określają w szczególności:
   1) dane rachunkowe podlegające zbieraniu zgodnie z zakresem określonym w
     art. 3,
   2) liczbę gospodarstw rolnych, z których zbierane będą dane rachunkowe,
   3) terminy i formy przekazywania zbieranych danych rachunkowych w danym roku
     obrachunkowym,
   4) warunki płatności dla biur rachunkowych,
   5) warunki ochrony danych rachunkowych z poszczególnych gospodarstw rolnych,
   6) warunki ochrony danych osobowych posiadaczy gospodarstw rolnych na
     zasadach określonych w przepisach o ochronie danych osobowych,
   7) kary umowne z tytułu niedotrzymania warunków umowy.
                                        
                                     Art. 6.
1. Dane rachunkowe zbierane są z gospodarstw rolnych, których posiadacze wyrażą
  na to zgodę i podpiszą z biurem rachunkowym umowę o zbieranie danych
  rachunkowych w danym roku obrachunkowym.
2 . Umowa zawiera w szczególności:
   1) dane rachunkowe podlegające zbieraniu zgodnie z zakresem określonym w
     art. 3 i terminy ich dostarczania,
   2) warunki ochrony danych rachunkowych z gospodarstwa rolnego,
   3) warunki ochrony danych osobowych posiadaczy gospodarstwa rolnego na
     zasadach określonych w przepisach o ochronie danych osobowych.
                                        
                                     Art. 7.
1. Tworzy się Krajowy Komitet do Spraw Systemu Zbierania i Wykorzystywania
  Danych Rachunkowych z Gospodarstw Rolnych, zwany dalej "Komitetem".
2. Komitet jest organem opiniodawczo-doradczym ministra właściwego do spraw
  rolnictwa.
3. Do zadań Komitetu należy:
   1) opiniowanie planu wyboru reprezentatywnych gospodarstw rolnych, z których
     będą zbierane dane rachunkowe,
   2) opiniowanie sprawozdań z realizacji planu wyboru reprezentatywnych
     gospodarstw rolnych, z których będą zbierane dane rachunkowe,
   3) opiniowanie przygotowanej przez Instytut listy biur rachunkowych, z
     którymi będzie zawierał umowy, o których mowa w art. 5 ust. 2.
4. W skład Komitetu wchodzą dwaj przedstawiciele ministra właściwego do spraw
  rolnictwa i dwaj przedstawiciele ministra właściwego do spraw finansów
  publicznych oraz przedstawiciel ministra właściwego do spraw rynków rolnych,
  ministra właściwego do spraw rozwoju regionalnego, przedstawiciel Prezesa
  Głównego Urzędu Statystycznego, przedstawiciel Instytutu oraz przedstawiciel
  Krajowej Rady Izb Rolniczych.
5. Członków Komitetu powołuje i odwołuje minister właściwy do spraw rolnictwa
  na wniosek podmiotów, które reprezentują.
6. Członkowie Komitetu wybierają spośród siebie przewodniczącego i
  wiceprzewodniczącego.
7. Opinie w sprawach, o których mowa w ust. 3, Komitet wydaje w drodze
  jednogłośnie podejmowanych uchwał.
8. W przypadku gdy Komitet nie podejmie uchwały w terminie miesiąca od dnia
  otrzymania do zaopiniowania sprawy dotyczącej zadań, o których mowa w ust. 3,
  opinię wydaje minister właściwy do spraw rolnictwa.
9. Posiedzenia Komitetu zwołuje jego przewodniczący.
10. Posiedzenia Komitetu prowadzi przewodniczący, a w razie jego nieobecności
  wiceprzewodniczący.
11. Obsługę administracyjną prac Komitetu zapewnia urząd ministra właściwego do
  spraw rolnictwa.
                                        
                                     Art. 8.
Instytut:
   1) przygotowuje i przesyła Komisji Europejskiej, najpóźniej 2 miesiące przed
     rozpoczęciem kolejnego roku obrachunkowego, zaopiniowany plan wyboru
     reprezentatywnych gospodarstw rolnych, z których zbierane będą dane
     rachunkowe,
   2) przedkłada Prezesowi Głównego Urzędu Statystycznego zaopiniowany plan
     wyboru reprezentatywnych gospodarstw rolnych, z których zbierane będą dane
     rachunkowe w celu sporządzenia ich wykazu,
   3) przygotowuje i przesyła Komisji Europejskiej zaopiniowane sprawozdania z
     realizacji planu wyboru reprezentatywnych gospodarstw rolnych, z których
     zbierane są dane rachunkowe, w okresie nie dłuższym niż 6 miesięcy, licząc
     od rozpoczęcia roku obrachunkowego,
   4) przedkłada Komitetowi informacje o postępie prac związanych ze zbieraniem
     i wykorzystywaniem danych rachunkowych,
   5) przygotowuje i przedkłada do zaopiniowania Komitetowi listę biur
     rachunkowych, z którymi będzie zawierał umowy określone w art. 5 ust. 2,
   6) weryfikuje zebrane i przekazane przez biura rachunkowe dane rachunkowe, a
     następnie przekazuje je Komisji Europejskiej,
   7) opracowuje i zamieszcza we własnych publikacjach przetworzone zbiorcze
     dane rachunkowe zebrane z gospodarstw rolnych.
                                     Art. 9.
1. Prezes Głównego Urzędu Statystycznego na podstawie otrzymanego planu wyboru,
  o którym mowa w art. 8 pkt 2, sporządza w drodze losowania wykaz
  reprezentatywnych gospodarstw rolnych, z których będą zbierane dane
  rachunkowe i przekazuje go Instytutowi.
2. Wykaz zawiera:
   1) numer identyfikacyjny REGON,
   2) imię, nazwisko i adres posiadacza gospodarstwa rolnego.
                                        
                                    Art. 10.
Ustawa wchodzi w życie z dniem uzyskania przez Rzeczpospolitą Polską członkostwa
w Unii Europejskiej.
 
 
 
 
 
