



Dz.U. z 1999 r. Nr 90, poz. 999                           
 
                                       
                                                                               
                                                                               
                                       
                                    USTAWA
                         z dnia 7 października 1999 r.
                                       
                               o języku polskim
                                       
                                       
Parlament Rzeczypospolitej Polskiej:
 - zważywszy, że język polski stanowi podstawowy element narodowej tożsamości
   i jest dobrem narodowej kultury,
 - zważywszy na doświadczenie historii, kiedy walka zaborców i okupantów z
   językiem polskim była narzędziem wynaradawiania,
 - uznając konieczność ochrony tożsamości narodowej w procesie globalizacji,
 - uznając, że polska kultura stanowi wkład w budowę wspólnej, różnorodnej
   kulturowo Europy, a zachowanie tej kultury i jej rozwój jest możliwy tylko
   poprzez ochronę języka polskiego,
 - uznając tę ochronę za obowiązek wszystkich organów i instytucji publicznych
   Rzeczypospolitej Polskiej i powinność jej obywateli
uchwala niniejszą ustawę.
                                       
                                  Rozdział 1
                                Przepisy ogólne
                                       
                                    Art. 1.
Przepisy ustawy dotyczą ochrony języka polskiego i używania go w działalności
publicznej oraz w obrocie prawnym na terytorium Rzeczypospolitej Polskiej.
                                    Art. 2.
Ustawa nie narusza:
   1) przepisów ustaw o stosunku państwa do kościołów i innych związków
     wyznaniowych, w szczególności dotyczących uprawiania kultu i praktyk
     religijnych,
   2) praw mniejszości narodowych i grup etnicznych.
   
                                    Art. 3.
1. Ochrona języka polskiego polega w szczególności na:
   1) dbaniu o poprawne używanie języka i doskonaleniu sprawności językowej
     jego użytkowników oraz na stwarzaniu warunków do właściwego rozwoju języka
     jako narzędzia międzyludzkiej komunikacji,
   2) przeciwdziałaniu jego wulgaryzacji,
   3) szerzeniu wiedzy o nim i jego roli w kulturze,
   4) upowszechnianiu szacunku dla regionalizmów i gwar, a także
     przeciwdziałaniu ich zanikowi,
   5) promocji języka polskiego w świecie,
   6) wspieraniu nauczania języka polskiego w kraju i za granicą.
2. Do ochrony języka polskiego są obowiązane wszystkie organy władzy
  publicznej oraz instytucje i organizacje uczestniczące w życiu publicznym.
3. Minister właściwy do spraw oświaty i wychowania określa, w drodze
  rozporządzenia, zasady prowadzenia egzaminów państwowych z języka polskiego
  dla cudzoziemców ubiegających się o urzędowe poświadczenie jego znajomości.
   
                                    Art. 4.
Język polski jest językiem urzędowym:
   1) konstytucyjnych organów państwa,
   2) organów jednostek samorządu terytorialnego i podległych im instytucji w
     zakresie, w jakim wykonują zadania publiczne,
   3) terenowych organów administracji publicznej,
   4) instytucji powołanych do realizacji określonych zadań publicznych,
   5) organów, instytucji i urzędów podległych organom wymienionym w pkt 1 i
     pkt 3, powołanych w celu realizacji zadań tych organów, a także organów
     państwowych osób prawnych w zakresie, w jakim wykonują zadania publiczne,
   6) organów samorządu innego niż samorząd terytorialny oraz organów
     organizacji społecznych, zawodowych, spółdzielczych i innych podmiotów
     wykonujących zadania publiczne.
                                       
                                  Rozdział 2
              Ochrona prawna języka polskiego w życiu publicznym
                                       
                                    Art. 5.
1. Podmioty wykonujące zadania publiczne na terytorium Rzeczypospolitej
  Polskiej dokonują wszelkich czynności urzędowych w języku polskim, chyba że
  przepisy szczególne stanowią inaczej.
2. Przepis ust. 1 stosuje się odpowiednio do oświadczeń składanych organom, o
  których mowa w art. 4.
                                       
                                    Art. 6.
Umowy międzynarodowe zawierane przez Rzeczpospolitą Polską powinny mieć polską
wersję językową, stanowiącą podstawę wykładni, chyba że przepisy szczególne
stanowią inaczej.
                                       
                                    Art. 7.
1. Języka polskiego używa się w obrocie prawnym na terytorium Rzeczypospolitej
  Polskiej pomiędzy podmiotami polskimi oraz gdy jedną ze stron jest podmiot
  polski. Dotyczy to w szczególności nazewnictwa towarów i usług, ofert,
  reklamy, instrukcji obsługi, informacji o właściwościach towarów i usług,
  warunków gwarancji, faktur, rachunków i pokwitowań.
2. Podmiotem polskim w rozumieniu ustawy jest:
   1) osoba fizyczna mająca miejsce zamieszkania na terytorium Rzeczypospolitej
     Polskiej,
   2) osoba prawna lub jednostka organizacyjna nie posiadająca osobowości
     prawnej
   - prowadząca działalność na terytorium Rzeczypospolitej Polskiej.
3. Posługiwanie się w obrocie prawnym na terytorium Rzeczypospolitej Polskiej
  wyłącznie obcojęzycznymi określeniami, z wyjątkiem nazw własnych, jest
  zakazane.
4. Obcojęzyczne opisy towarów i usług oraz obcojęzyczne oferty i reklamy
  wprowadzane do obrotu prawnego, o którym mowa w ust. 1, muszą jednocześnie
  mieć polską wersję językową.
5. Kontrolę wykonywania obowiązków, o których mowa w ust. 1, 3 i 4, sprawuje
  Inspekcja Handlowa oraz Urząd Ochrony Konkurencji i Konsumentów.
                                       
                                    Art. 8.
1. Jeżeli stroną umowy, której wykonanie ma nastąpić na terytorium
  Rzeczypospolitej Polskiej, jest podmiot polski, umowę sporządza się w języku
  polskim.
2. Umowa sporządzona w języku polskim może mieć wersję lub wersje
  obcojęzyczne. Jeżeli strony nie postanowiły inaczej, podstawą wykładni takiej
  umowy jest jej wersja polskojęzyczna.
3. Do umów zawartych z naruszeniem ust. 1 i 2 stosuje się odpowiednio art. 74
  1 zdanie pierwsze oraz art. 74  2 Kodeksu cywilnego; umowa sporządzona w
  języku obcym nie stanowi uprawdopodobnienia faktu dokonania czynności
  prawnej, o którym mowa w art. 74 § 2 Kodeksu cywilnego.
                                    Art. 9.
Język polski jest językiem nauczania oraz językiem egzaminów i prac dyplomowych
w szkołach publicznych i niepublicznych wszystkich typów, w państwowych i
niepaństwowych szkołach wyższych oraz w placówkach oświatowych i innych
instytucjach edukacyjnych, chyba że przepisy szczególne stanowią inaczej.
                                   Art. 10.
1. Napisy i informacje w urzędach i instytucjach użyteczności publicznej, a
  także przeznaczone do odbioru publicznego oraz w środkach transportu
  publicznego sporządza się w języku polskim.
2. Nazwom i tekstom w języku polskim mogą towarzyszyć wersje w przekładzie na
  język obcy w wypadkach i granicach określonych w rozporządzeniu ministra
  właściwego do spraw administracji publicznej.
                                       
                                   Art. 11.
Przepisy art. 5-7 oraz art. 9 i art. 10 nie dotyczą:
   1) nazw własnych,
   2) obcojęzycznych dzienników, czasopism,  książek oraz programów
     komputerowych, z wyjątkiem ich opisów i instrukcji,
   3) działalności dydaktycznej i naukowej szkół wyższych, szkół i klas z obcym
     językiem wykładowym lub dwujęzycznych, nauczycielskich kolegiów języków
     obcych, a także nauczania innych przedmiotów, jeżeli jest to zgodne z
     przepisami szczególnymi,
   4) twórczości naukowej i artystycznej,
   5) zwyczajowo stosowanej terminologii naukowej i technicznej,
   6) znaków towarowych, nazw handlowych oraz oznaczeń pochodzenia towarów i
     usług.
                                       
                                  Rozdział 3
                    Rada Języka Polskiego i jej kompetencje
                                       
                                   Art. 12.
1. Instytucją opiniodawczo-doradczą w sprawach używania języka polskiego jest
  Rada Języka Polskiego, zwana dalej "Radą", działająca jako komitet problemowy
  w rozumieniu art. 34 ustawy z dnia 25 kwietnia 1997 r. o Polskiej Akademii
  Nauk (Dz.U. Nr 75, poz. 469 i Nr 141, poz. 943).
2. Nie rzadziej niż co dwa lata Rada przedstawia Sejmowi i Senatowi
  sprawozdanie o stanie ochrony języka polskiego w rozumieniu art. 3.
                                   Art. 13.
1. Rada, na wniosek ministra właściwego do spraw kultury, ministra właściwego
  do spraw oświaty i wychowania, Prezesa Polskiej Akademii Nauk lub z własnej
  inicjatywy wyraża, w drodze uchwały, opinie o używaniu języka polskiego w
  działalności publicznej i obrocie prawnym oraz ustala zasady ortografii i
  interpunkcji języka polskiego.
2. Towarzystwa naukowe, stowarzyszenia twórców i szkoły wyższe mogą zwracać
  się do  Rady w sprawach używania języka polskiego.
                                   Art. 14.
1. Każdy organ, o którym mowa w art. 4, może zasięgnąć opinii Rady w wypadku
  wystąpienia w toku czynności urzędowych istotnych wątpliwości dotyczących
  użycia języka polskiego.
2. Producent, importer oraz dystrybutor towaru lub usługi, dla których w
  języku polskim brak jest odpowiedniej nazwy, może wystąpić z wnioskiem do
  Rady o udzielenie opinii co do odpowiedniej formy językowej dla oznaczenia
  tego towaru lub usługi.
                                  Rozdział 4
                                Przepisy karne
                                       
                                   Art. 15.
1. Kto w obrocie prawnym na terytorium Rzeczypospolitej Polskiej stosuje
  wyłącznie obcojęzyczne nazewnictwo towarów i usług, ofert, reklam, instrukcji
  obsługi, informacji o właściwościach towarów i usług, warunków gwarancji
  faktur, rachunku i pokwitowań, z pominięciem polskiej wersji językowej,
        podlega karze grzywny.
2. W razie ukarania za wykroczenia, o których mowa w ust. 1, można orzec
  nawiązkę nie wyższą niż 100 000 złotych z przeznaczeniem na Fundusz Promocji
  Twórczości ustanowiony na podstawie art. 111 ustawy z dnia 4 lutego 1994 r. o
  prawie autorskim i prawach pokrewnych (Dz.U. Nr 24, poz.83 i Nr 43, poz. 170
  oraz z 1997 r. Nr 43, poz. 272 i Nr 88, poz. 554).
                                       
                                  Rozdział 5
             Zmiany w przepisach obowiązujących i przepisy końcowe
                                       
                                   Art. 16.
W ustawie z dnia 26 stycznia 1984 r. - Prawo prasowe (Dz.U. Nr 5, poz. 24, z
1988 r. Nr 41, poz. 324, z 1989 r. Nr 34, poz. 187, z 1990 r. Nr 29, poz. 173,
z 1991 r. Nr 100, poz. 442, z 1996 r. Nr 114, poz. 542 oraz z 1997 r. Nr 88,
poz. 554 i Nr 121, poz. 770) wprowadza się następujące zmiany:
1) w art. 12 w ust. 1 w pkt 2 kropkę na końcu zastępuje się przecinkiem oraz
  dodaje pkt 3 w brzmieniu:
     "3) dbać o poprawność języka i unikać używania wulgaryzmów.";
2) w art. 25 w ust. 4 dodaje się zdanie drugie w brzmieniu:
    "Jest również obowiązany do dbania o poprawność języka materiałów
     prasowych oraz przeciwdziałania jego wulgaryzacji.".
   
                                   Art. 17.
W ustawie z dnia 29 grudnia 1992 r. o radiofonii i telewizji (Dz.U. z 1993 r.
Nr 7 poz. 34, z 1995 r. Nr 66, poz. 335 i Nr 142, poz. 701, z 1996 r, Nr 106,
poz. 496 oraz z 1997 r. Nr 88, poz. 554 i Nr 121, poz. 770) wprowadza się
następujące zmiany:
1) w art. 18 dodaje się ust. 5 w brzmieniu:
     "5. Nadawcy dbają o poprawność języka swoich programów i przeciwdziałają
       jego wulgaryzacji.";
2) w art. 21 w ust. 1 dodaje się pkt 6a w brzmieniu:
     "6a) upowszechnianie wiedzy o języku polskim,".
                                   Art. 18.
Traci moc dekret z dnia 30 listopada 1945 r. o języku państwowym i języku
urzędowania rządowych i samorządowych władz administracyjnych (Dz.U. Nr 57,
poz. 324).
                                   Art. 19.
Ustawa wchodzi w życie po upływie 6 miesięcy od dnia ogłoszenia.
