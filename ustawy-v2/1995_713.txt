



                                    
                              
Dz.U. z 1995 r. Nr 147, poz. 713                                    
                                    
                                   
 
                                USTAWA
                     z dnia 13 października 1995 r.
                                    
                            Prawo łowieckie
                                    
                                    
                                    
                               Rozdział 1
                            Przepisy ogólne
                                    
                                Art. 1.
Łowiectwo, jako element ochrony środowiska przyrodniczego, w rozumieniu 
ustawy oznacza ochronę zwierząt łownych (zwierzyny) i gospodarowanie ich 
zasobami w zgodzie z zasadami ekologii oraz zasadami racjonalnej gospodarki 
rolnej, leśnej i rybackiej.
                                Art. 2.
Zwierzęta łowne w stanie wolnym, jako dobro ogólnonarodowe, stanowią własność
Skarbu Państwa.
                                Art. 3.
Celem łowiectwa jest:
    1) ochrona, zachowanie różnorodności i gospodarowanie populacjami 
      zwierząt łownych,
    2) ochrona i kształtowanie środowiska przyrodniczego na rzecz poprawy 
      warunków bytowania zwierzyny,
    3) uzyskiwanie możliwie wysokiej kondycji osobniczej i jakości trofeów 
      oraz właściwej liczebności populacji poszczególnych gatunków zwierzyny
      przy zachowaniu równowagi środowiska przyrodniczego,
    4) spełnianie potrzeb społecznych w zakresie uprawiania myślistwa, kultywowania
      tradycji oraz krzewienia etyki i kultury łowieckiej.
    
                                Art. 4.
 1. Gospodarka łowiecka jest to działalność w zakresie ochrony, hodowli i pozyskiwania
   zwierzyny.
 2. Polowanie oznacza:
    1) tropienie, strzelanie z myśliwskiej broni palnej, łowienie sposobami 
      dozwolonymi zwierzyny żywej,
    2) łowienie zwierzyny przy pomocy ptaków łowczych, za zezwoleniem 
      Ministra Ochrony Środowiska, Zasobów Naturalnych i Leśnictwa,
  - zmierzające do wejścia w jej posiadanie.
 3. Kłusownictwo oznacza działanie zmierzające do wejścia w posiadanie 
   zwierzyny w sposób nie będący polowaniem albo z naruszeniem warunków 
   dopuszczalności polowania.
 
                                Art. 5.
Minister Ochrony Środowiska, Zasobów Naturalnych i Leśnictwa po zasięgnięciu
opinii Ministra Rolnictwa i Gospodarki Żywnościowej oraz Państwowej 
Rady Ochrony Przyrody i Polskiego Związku Łowieckiego ustali, w drodze 
rozporządzenia, listę gatunków zwierząt łownych.
 
                               Rozdział 2
               Organy administracji w zakresie łowiectwa
                                    
                                Art. 6.
Naczelnym organem administracji rządowej w zakresie łowiectwa jest Minister 
Ochrony Środowiska, Zasobów Naturalnych i Leśnictwa.
                                Art. 7.
Administrację w zakresie łowiectwa sprawują wojewodowie, o ile ustawa nie 
stanowi inaczej.
                                    
                               Rozdział 3
                      Zasady gospodarki łowieckiej
                                    
                                Art. 8.
 1. Gospodarka łowiecka prowadzona jest w obwodach łowieckich przez dzierżawców
   lub zarządców.
 2. Odstrzały redukcyjne zwierząt łownych w parkach narodowych i rezerwatach,
   prowadzone w oparciu o przepisy o ochronie przyrody, odbywają się 
   na zasadach określonych w ustawie i zgodnie z obowiązującymi okresami 
   ochronnymi i kryteriami selekcji.
 3. Gospodarka łowiecka prowadzona jest na zasadach określonych w ustawie 
   i w oparciu o:
    1) roczne plany łowieckie ustalane przez dzierżawców obwodów łowieckich,
      opiniowane przez zarząd gminy i zatwierdzane przez nadleśniczego
      Państwowego Gospodarstwa Leśnego Lasy Państwowe, a w obwodach
      nie wydzierżawionych ustalane przez zarządców tych obwodów
      i zatwierdzane przez dyrektora regionalnej dyrekcji Państwowego 
      Gospodarstwa Leśnego Lasy Państwowe,
    2) wieloletnie łowieckie plany hodowlane ustalane przez dyrektorów regionalnych
      dyrekcji Państwowego Gospodarstwa Leśnego Lasy Państwowe
      w porozumieniu z wojewodami i Polskim Związkiem Łowieckim.
 4. Minister Ochrony Środowiska, Zasobów Naturalnych i Leśnictwa w porozumieniu
   z Ministrem Rolnictwa i Gospodarki Żywnościowej oraz po zasięgnięciu
   opinii Polskiego Związku Łowieckiego określi, w drodze rozporządzenia,
   szczegółowe zasady sporządzania i zatwierdzania planów, o których
   mowa w ust. 3.
 
                                Art. 9.
 1. Ochrona zwierzyny - poza zasadami określonymi w przepisach o ochronie 
   przyrody - obejmuje tworzenie warunków bezpiecznego bytowania zwierzyny,
   a w szczególności:
    1) zwalczanie kłusownictwa i wszelkich zjawisk szkodnictwa łowieckiego,
    2) zakaz - poza polowaniami i odłowami - płoszenia, chwytania, przetrzymywania,
      ranienia i zabijania zwierzyny,
    3) zakaz wybierania jaj i piskląt oraz niszczenia lęgowisk, nor i gniazd 
      ptasich.
 2. Zakaz chwytania i przetrzymywania zwierzyny, o którym mowa w ust. 1 
   pkt 2, nie dotyczy szczególnych przypadków, na które wyrazi uprzednio 
   zgodę wojewoda.
 
                                Art. 10.
Posiadanie i hodowanie chartów rasowych lub ich mieszańców wymaga zezwolenia
wojewody.
                                Art. 11.
 1. Łowiectwo jest prowadzone zgodnie z podstawowymi kierunkami użytkowania
   terenów rolnych, leśnych i rybackich, w warunkach stałego polepszania
   zwierzynie środowiska jej bytowania.
 2. Gospodarowanie populacjami zwierzyny wymaga w szczególności:
    1) tworzenia stałych i okresowych osłon dla zwierzyny (lasy, zadrzewienia,
      zakrzewienia, remizy, osłony miejsc lęgowych),
    2) wzbogacania naturalnej bazy żerowej dla zwierzyny w lasach,
    3) zachowania istniejących naturalnych zbiorników wodnych, rekonstrukcji
      i tworzenia nowych,
    4) racjonalnego stosowania środków chemicznych w rolnictwie i leśnictwie,
    5) stosowania terminów i technik agrotechnicznych nie zagrażających bytowaniu
      zwierzyny na danym terenie,
    6) utrzymywania korytarzy (ciągów) ekologicznych dla zwierzyny,
    7) utrzymywania struktury wiekowej i płciowej oraz liczebności populacji 
      zwierzyny właściwych dla zapewnienia równowagi ekosystemów oraz 
      realizacji głównych celów gospodarczych w rolnictwie, leśnictwie i rybactwie,
    8) ochrony zwierzyny przed zagrożeniem ruchu pojazdów samochodowych
      na drogach krajowych i wojewódzkich.
 3. Dzierżawcy i zarządcy obwodów łowieckich oraz zarządy gmin i nadleśniczowie
   Państwowego Gospodarstwa Leśnego Lasy Państwowe współdziałają
   w sprawach związanych z zagospodarowaniem obwodów łowieckich, w 
   szczególności w zakresie ochrony i hodowli zwierzyny.
    
                                Art. 12.
Dzierżawcy i zarządcy obwodów łowieckich mogą wznosić urządzenia związane 
z prowadzeniem gospodarki łowieckiej, po uzyskaniu zgody właściciela, posiadacza
lub zarządcy gruntu.
                                Art. 13.
Dzierżawcy i zarządcy obwodów łowieckich obowiązani są dokarmiać zwierzynę,
zwłaszcza w okresach występowania niedostatku żeru naturalnego oraz 
wówczas, gdy w sposób istotny może to wpłynąć na zmniejszenie szkód wyrządzanych
przez zwierzynę w uprawach i płodach rolnych oraz w gospodarce leśnej.
                                Art. 14.
Dzierżawcy i zarządcy obwodów łowieckich oraz właściciele, posiadacze i zarządcy
gruntów są obowiązani zawiadomić urząd gminy lub organy weterynaryjne
o dostrzeżonych objawach chorób zwierząt dziko żyjących, które mogą być 
przeniesione na ludzi lub zwierzęta gospodarskie (enzootycznych chorób zwierzyny),
a następnie podporządkować się wydanym rozporządzeniom.
                                Art. 15.
 1. Zwierzyna pozyskana w obwodzie łowieckim zgodnie z przepisami prawa 
   stanowi własność dzierżawcy lub zarządcy obwodu łowieckiego, a na terenach
   nie wchodzących w skład obwodów łowieckich - własność Skarbu 
   Państwa.
 2. Zwierzyna bezprawnie pozyskana stanowi własność Skarbu Państwa.
 3. Osoby wykonujące polowanie mogą odstąpioną im zwierzynę spożytkować 
   według własnego uznania, z wyłączeniem odprzedaży.
 4. Minister Ochrony Środowiska, Zasobów Naturalnych i Leśnictwa określa, 
   w drodze rozporządzenia, wysokość ekwiwalentu za zwierzynę bezprawnie 
   pozyskaną.
 
                                Art. 16.
 1. Zabrania się hodowli fermowej zwierząt łownych, z wyjątkiem bażanta.
 2. Dopuszcza się prowadzenie zagrodowej hodowli zwierząt łownych w celach 
   badań naukowych, dydaktyki, zasiedleń gatunkami rodzimymi lub eksportu 
   zwierzyny żywej.
 3. Zezwolenie na hodowlę zwierząt łownych określonych w ust. 2, wydaje 
   Minister Ochrony Środowiska, Zasobów Naturalnych i Leśnictwa w porozumieniu
   z Ministrem Rolnictwa i Gospodarki Żywnościowej.
 
                               Rozdział 4
                                Koncesje
                                    
                                Art. 17.
Uzyskania koncesji wymaga:
    1) obrót w kraju i z zagranicą zwierzyną żywą, z wyłączeniem sprzedaży 
      dokonywanej przez dzierżawców i zarządców obwodów łowieckich na 
      terenie kraju,
    2) obrót w kraju i z zagranicą tuszami zwierzyny i ich częściami, z wyłączeniem,
      o którym mowa w pkt 1,
    3) sprzedaż usług turystycznych obejmujących polowania w kraju dla cudzoziemców
      i polowania za granicą.
    
                                Art. 18.
Organem właściwym do udzielenia, odmowy udzielenia i cofania koncesji jest 
Minister Ochrony Środowiska, Zasobów Naturalnych i Leśnictwa.
                                Art. 19.
 1. Warunkiem uzyskania koncesji, o których mowa w art. 17, jest złożenie 
   zabezpieczenia majątkowego roszczeń osób trzecich do wnioskodawcy z 
   tytułu prowadzenia działalności objętej koncesją, z zastrzeżeniem ust. 2.
 2. Warunkiem uzyskania koncesji, o której mowa w art. 17 pkt 3, jest ponadto
   zatrudnienie przez organizatora turystyki osób, które złożą egzamin ze 
   znajomości zasad wykonywania polowania oraz zasad ochrony przyrody.
 3. Minister Ochrony Środowiska, Zasobów Naturalnych i Leśnictwa określi, w 
   drodze rozporządzenia, sposób i tryb przeprowadzenia egzaminu, o którym
   mowa w ust. 2.
 
                                Art. 20.
 1. Podmiot wykonujący działalność objętą koncesją, o której mowa w art. 17 
   pkt 1 i 2, jest zobowiązany do:
    1) prowadzenia ewidencji skupu,
    2) zapewnienia badań zwierzyny i mięsa zgodnie z odrębnymi przepisami.
 2. Minister Ochrony Środowiska, Zasobów Naturalnych i Leśnictwa określi, w 
   drodze rozporządzenia, zakres ewidencji, o której mowa w ust. 1 pkt 1, 
   oraz jej wzór.
 
                                Art. 21.
Koncesja może być cofnięta w przypadku naruszenia warunków, o których 
mowa w art. 19 ust. 1 i 2, lub niedopełnienia obowiązków, o których mowa w 
art. 20 ust. 1.
                                Art. 22.
W sprawach nie uregulowanych w ustawie do koncesji stosuje się przepisy o 
działalności gospodarczej.
                               Rozdział 5
                            Obwody łowieckie
                                    
                                Art. 23.
 1. Obwód łowiecki stanowi obszar gruntów o ciągłej powierzchni nie mniejszy 
   niż trzy tysiące hektarów, na którego obszarze istnieją warunki do prowadzenia
   łowiectwa.
 2. W szczególnych przypadkach, uzasadnionych względami racjonalnej gospodarki
   łowieckiej i warunkami terenowymi, mogą być tworzone, za zgodą 
   Ministra Ochrony Środowiska, Zasobów Naturalnych i Leśnictwa, obwody 
   łowieckie o mniejszej powierzchni.
 
                                Art. 24.
 1. Obwody łowieckie dzielą się na obwody łowieckie leśne i polne.
 2. Obwód łowiecki leśny jest to obszar, w którym grunty leśne stanowią co 
   najmniej 40% ogólnej powierzchni tego obszaru.
 3. Obwód łowiecki polny jest to obszar, w którym grunty leśne stanowią 
   mniej niż 40% ogólnej powierzchni tego obszaru.
 
                                Art. 25.
Obwody łowieckie są tworzone przy uwzględnieniu następujących zasad:
    1) optymalnego zaspokojenia potrzeb w zakresie ochrony, zachowania i 
      rozwoju preferowanych gatunków zwierzyny,
    2) unikania dzielenia zbiorników wodnych,
    3) ustalania przebiegu granic po naturalnych lub wyraźnych znakach w 
      terenie.
    
                                Art. 26.
W skład obwodów łowieckich nie wchodzą:
    1) parki narodowe i rezerwaty przyrody,
    2) tereny w granicach administracyjnych miast; jeżeli jednak granice te 
      obejmują większe obszary leśne lub rolne, z obszarów tych może być 
      utworzony obwód łowiecki lub mogą one być włączone do innych obwodów
      łowieckich,
    3) tereny zajęte przez miejscowości nie zaliczane do miast, w granicach 
      obejmujących zabudowania mieszkalne i gospodarcze z podwórzami, 
      placami i ulicami oraz drogami wewnątrz tych miejscowości,
    4) budowle, zakłady i urządzenia, tereny przeznaczone na cele społeczne, 
      kultu religijnego, przemysłowe, handlowe, składowe, transportowe i 
      inne cele gospodarcze oraz obiekty o charakterze zabytkowym i specjalnym,
      w granicach ich ogrodzeń.
    
                                Art. 27.
 1. Podziału obszaru kraju na obwody łowieckie oraz zmiany granic tych obwodów
   dokonuje w obrębie województwa właściwy wojewoda, w drodze 
   rozporządzenia, po zasięgnięciu opinii właściwego dyrektora regionalnej 
   dyrekcji Państwowego Gospodarstwa Leśnego Lasy Państwowe i Polskiego 
   Związku Łowieckiego.
 2. Jeżeli obwód łowiecki ma się znajdować w obszarze więcej niż jednego województwa,
   rozporządzenie, o którym mowa w ust. 1, wydaje wojewoda 
   właściwy dla przeważającego obszaru gruntów w uzgodnieniu z wojewodą 
   właściwym dla pozostałego gruntu.
 3. Podział na obwody łowieckie obszarów gruntów pozostających w zarządzie 
   organów wojskowych lub przydzielonych tym organom do wykorzystania 
   oraz zmiana granic tych obwodów odbywa się w porozumieniu z tymi organami.
 
                                Art. 28.
 1. Obwody łowieckie wydzierżawia się kołom łowieckim Polskiego Związku 
   Łowieckiego.
 2. Minister Ochrony Środowiska, Zasobów Naturalnych i Leśnictwa może wyłączać
   obwody łowieckie z wydzierżawiania i przekazywać je w zarząd z 
   przeznaczeniem na ośrodki hodowli zwierzyny, w których - oprócz polowania
   - realizowane są cele związane w szczególności z:
    1) prowadzeniem wzorcowego zagospodarowania łowisk, wdrażaniem 
      nowych osiągnięć naukowych i praktycznych z zakresu łowiectwa,
    2) prowadzeniem badań naukowych,
    3) odtwarzaniem populacji zanikających gatunków zwierząt dziko żyjących,
    4) hodowlą rodzimych gatunków zwierząt łownych w celu zasiedlania łowisk,
    5) hodowlą zwierząt łownych szczególnie pożytecznych w biocenozach leśnych,
    6) prowadzeniem szkoleń z zakresu łowiectwa.
 3. Ośrodki hodowli zwierzyny mogą być prowadzone za zgodą Ministra 
   Ochrony Środowiska, Zasobów Naturalnych i Leśnictwa przez: Państwowe 
   Gospodarstwo Leśne Lasy Państwowe, Polski Związek Łowiecki, instytucje 
   naukowo-dydaktyczne oraz inne jednostki, które do dnia wejścia w życie 
   ustawy prowadziły takie ośrodki. Prawo do prowadzenia ośrodków hodowli 
   zwierzyny jest niezbywalne.
 4. Minister Ochrony Środowiska, Zasobów Naturalnych i Leśnictwa po zasięgnięciu
   opinii Polskiego Związku Łowieckiego określi, w drodze rozporządzenia,
   szczegółowe zasady przekazywania w zarząd obwodów łowieckich 
   wyłączonych z wydzierżawiania.
 
                                Art. 29.
 1. Obwody łowieckie wydzierżawiają na wniosek Polskiego Związku Łowieckiego,
   po zasięgnięciu opinii zarządu gminy:
    1) obwody łowieckie leśne - dyrektor regionalnej dyrekcji Państwowego 
      Gospodarstwa Leśnego Lasy Państwowe,
    2) obwody łowieckie polne - wojewoda.
 2. Obwody łowieckie wydzierżawia się na czas nie krótszy niż 10 lat. Po 
   upływie tego okresu dotychczasowemu dzierżawcy przysługuje pierwszeństwo
   w zawarciu umowy dzierżawy na dalszy okres.
 3. W przypadku podziału obwodu łowieckiego dotychczasowemu dzierżawcy 
   lub zarządcy przysługuje prawo wyboru dzierżawy lub zarządzania jednym 
   z obwodów łowieckich powstałych z podziału.
 4. W przypadku podziału obwodu łowieckiego lub zmiany jego granic następuje
   rozliczenie z jego dotychczasowym dzierżawcą lub zarządcą z tytułu 
   nadpłaconego czynszu dzierżawnego oraz nakładów na zagospodarowanie, 
   poniesionych w ostatnich 2 latach przed dokonaniem tego podziału lub 
   zmian. Kwotę ustaloną w rozliczeniu wypłaca ustępującemu dzierżawcy 
   lub zarządcy dzierżawca lub zarządca nowo utworzonego obwodu łowieckiego.
 
                                Art. 30.
 1. W przypadku nieusprawiedliwionego niezrealizowania rocznego planu łowieckiego
   dzierżawcy obwodów łowieckich obowiązani są do udziału w kosztach
   ochrony lasu przed zwierzyną.
 2. Udział w kosztach, o których mowa w ust. 1, uwzględnia się w wysokości 
   czynszu za dzierżawę obwodu łowieckiego.
 3. Minister Ochrony Środowiska, Zasobów Naturalnych i Leśnictwa w porozumieniu
   z Ministrem Rolnictwa i Gospodarki Żywnościowej oraz po zasięgnięciu
   opinii Polskiego Związku Łowieckiego określi, w drodze rozporządzenia,
   szczegółowe zasady wydzierżawiania obwodów łowieckich i 
   ustalania czynszu dzierżawnego, udziału przez dzierżawców obwodów łowieckich
   w kosztach ochrony lasu przed zwierzyną, o których mowa w ust. 
   1, oraz wzór umowy dzierżawnej.
 
                                Art. 31.
 1. Wydzierżawiający obowiązany jest rozliczyć otrzymany czynsz dzierżawny 
   między nadleśnictwami i gminami.
 2. Nadleśnictwu przypada czynsz odpowiadający powierzchni państwowych 
   gruntów leśnych, a gminom - odpowiadający pozostałej powierzchni obwodu
   łowieckiego.
 3. Za obwody łowieckie wyłączone z wydzierżawiania zarządcy tych obwodów 
   uiszczają ekwiwalent równy wysokości średniego czynszu za dzierżawę, stosowanego
   w obwodach łowieckich, wydzierżawionych na obszarze danej 
   gminy lub gmin sąsiednich, a należność rozliczają według zasad określonych
   w ust. 1 i 2.
                                    
                               Rozdział 6
                        Polski Związek Łowiecki
                                    
                                Art. 32.
 1. Polski Związek Łowiecki jest zrzeszeniem osób fizycznych i prawnych, które
   czynnie uczestniczą w ochronie i rozwoju populacji zwierząt łownych 
   oraz działają na rzecz ochrony przyrody.
 2. Polski Związek Łowiecki posiada osobowość prawną i działa na podstawie 
   ustawy oraz statutu nadanego, w drodze rozporządzenia, przez Ministra 
   Ochrony Środowiska, Zasobów Naturalnych i Leśnictwa.
 3. Nadzór nad działalnością Polskiego Związku Łowieckiego sprawuje Minister Ochrony
   Środowiska, Zasobów Naturalnych i Leśnictwa.
 
                                Art. 33.
 1. Koła łowieckie zrzeszają osoby fizyczne i są podstawowym ogniwem organizacyjnym
   w Polskim Związku Łowieckim w realizacji celów i zadań łowiectwa.
 2. Koła łowieckie posiadają osobowość prawną i ponoszą odpowiedzialność 
   za swoje zobowiązania.
 3. Członkowie koła łowieckiego odpowiadają solidarnie i bez ograniczeń za 
   zobowiązania koła.
 4. Organizacje wojewódzkie Polskiego Związku Łowieckiego koordynują działalność
   kół łowieckich oraz osób fizycznych zrzeszonych w Polskim Związku
   Łowieckim, zamieszkujących na terenie regionu, a nie będących członkami
   kół łowieckich.
 
                                Art. 34.
Do zadań Polskiego Związku Łowieckiego należy:
    1) prowadzenie gospodarki łowieckiej,
    2) troska o rozwój łowiectwa i współdziałanie z administracją rządową i 
      samorządową, jednostkami organizacyjnymi Państwowego Gospodarstwa
      Leśnego Lasy Państwowe i parkami narodowymi oraz organizacjami
      społecznymi w ochronie środowiska przyrodniczego, w zachowaniu
      i rozwoju populacji zwierząt łownych i innych zwierząt dziko żyjących,
    3) pielęgnowanie historycznych wartości kultury materialnej i duchowej 
      łowiectwa,
    4) ustalanie kierunków i zasad rozwoju łowiectwa oraz funkcjonowania 
      organów zrzeszenia,
    5) czuwanie nad przestrzeganiem przez członków Polskiego Związku 
      Łowieckiego prawa, zasad etyki, obyczajów i tradycji łowieckich,
    6) prowadzenie dyscyplinarnego sądownictwa łowieckiego,
    7) organizowanie szkolenia w zakresie prawidłowego łowiectwa i strzelectwa
      myśliwskiego,
    8) prowadzenie i popieranie działalności wydawniczej i wystawienniczej o 
      tematyce łowieckiej,
    9) współpraca z pokrewnymi organizacjami zagranicznymi, 
   10) wspieranie i prowadzenie prac naukowych w zakresie gospodarowania 
      zwierzyną,
   11) prowadzenie i popieranie hodowli użytkowych psów myśliwskich,
   12) realizacja innych zadań zleconych przez Ministra Ochrony Środowiska, 
      Zasobów Naturalnych i Leśnictwa.
   
                                Art. 35.
 1. Działalność Polskiego Związku Łowieckiego jest finansowana z funduszy 
   własnych, składek członkowskich, zapisów i darowizn oraz dochodów z 
   działalności gospodarczej.
 2. Dochód z działalności gospodarczej Polskiego Związku Łowieckiego służy 
   wyłącznie realizacji jego celów statutowych i nie może być przeznaczony 
   do podziału między członków.
 3. Przepisy regulujące zasady gospodarki finansowej stowarzyszeń stosuje się 
   odpowiednio do gospodarki finansowej Polskiego Związku Łowieckiego.
 
                               Rozdział 7
                             Straż łowiecka
                                    
                                Art. 36.
 1. Tworzy się Państwową Straż Łowiecką jako umundurowaną i uzbrojoną 
   formację podległą wojewodzie.
 2. Dzierżawcy i zarządcy obwodów łowieckich mają obowiązek zatrudnić co 
   najmniej jednego strażnika, którego zadaniem jest ochrona zwierzyny i 
   prowadzenie gospodarki łowieckiej.
 3. Straż łowiecką stanowią:
    1) Państwowa Straż Łowiecka,
    2) strażnicy łowieccy zatrudnieni przez dzierżawców i zarządców obwodów
      łowieckich.
 
                                Art. 37.
Zadaniem Państwowej Straży Łowieckiej jest kontrola realizacji przepisów 
ustawy, a w szczególności w zakresie:
    1) ochrony zwierzyny,
    2) zwalczania kłusownictwa i wszelkiego szkodnictwa łowieckiego,
    3) zwalczania przestępstw i wykroczeń w zakresie łowiectwa,
    4) kontroli legalności skupu i obrotu zwierzyną.
    
                                Art. 38.
 1. Strażnikiem Państwowej Straży Łowieckiej oraz strażnikiem łowieckim 
   może być osoba, która:
    1) posiada obywatelstwo polskie,
    2) ukończyła 21 lat,
    3) korzysta z pełni praw publicznych,
    4) posiada odpowiednie kwalifikacje zawodowe,
    5) cieszy się nienaganną opinią,
    6) posiada dobry stan zdrowia,
    7) nie była karana sądownie,
    8) ukończyła z wynikiem pozytywnym przeszkolenie według programu 
      opracowanego przez Ministra Ochrony Środowiska, Zasobów Naturalnych
      i Leśnictwa w porozumieniu z Ministrem Spraw Wewnętrznych.
 2. Strażnicy Państwowej Straży Łowieckiej są pracownikami urzędów wojewódzkich.
 
                                Art. 39.
 1. Na terenach obwodów łowieckich ochroną zwierzyny oraz mienia dzierżawców
   i zarządców, zwalczaniem przestępstw i wykroczeń w zakresie szkodnictwa
   łowieckiego, popełnianych w obwodach łowieckich polnych i leśnych,
   zajmują się strażnicy Państwowej Straży Łowieckiej, na zasadach 
   określonych w Kodeksie postępowania karnego i Kodeksie postępowania 
   w sprawach o wykroczenia.
 2. Strażnicy Państwowej Straży Łowieckiej przy wykonywaniu zadań określonych
   w ust. 1 mają prawo do:
    1) legitymowania osób podejrzanych o popełnienie przestępstwa lub wykroczenia
      w celu ustalenia ich tożsamości,
    2) nakładania i ściągania grzywien w drodze mandatu karnego za wykroczenia
      popełniane na terenach obwodów łowieckich w zakresie szkodnictwa
      łowieckiego,
    3) dokonywania w obwodach łowieckich oraz w ich bezpośrednim sąsiedztwie
      kontroli środków transportu w celu sprawdzenia ich ładunku i 
      przeglądania zawartości bagaży w razie zaistnienia uzasadnionego podejrzenia
      popełnienia przestępstwa lub wykroczenia,
    4) przeszukiwania pomieszczeń i innych miejsc w przypadkach uzasadnionego
      podejrzenia o popełnienie przestępstwa, na zasadach określonych
      w Kodeksie postępowania karnego,
    5) ujęcia sprawcy przestępstwa lub wykroczenia na gorącym uczynku lub 
      w pościgu podjętym bezpośrednio po popełnieniu przestępstwa i doprowadzenia
      do jednostki Policji,
    6) odbierania za pokwitowaniem przedmiotów pochodzących z przestępstwa
      lub wykroczenia oraz narzędzi i środków służących do ich popełnienia,
    7) prowadzenia dochodzeń oraz wnoszenia i popierania aktu oskarżenia 
      w postępowaniu uproszczonym, jeżeli przedmiotem przestępstwa jest 
      zwierzyna, w trybie i na zasadach określonych w Kodeksie postępowania
      karnego,
    8) prowadzenia postępowania w sprawach o wykroczenia oraz udziału w 
      rozprawach przed kolegium do spraw wykroczeń w charakterze oskarżyciela
      publicznego i wnoszenia środków zaskarżania do sądu rejonowego
      od rozstrzygnięć kolegium do spraw wykroczeń w sprawach zwalczania
      wykroczeń w zakresie szkodnictwa łowieckiego,
    9) dokonywania kontroli podmiotów prowadzących skup i przerób dziczyzny
      w zakresie sprawdzania źródeł jej pochodzenia,
   10) noszenia broni palnej krótkiej,
   11) noszenia ręcznego miotacza gazowego,
   12) żądania niezbędnej pomocy od instytucji państwowych, zwracania się o 
      taką pomoc do jednostek gospodarczych, organizacji społecznych, jak 
      również w nagłych przypadkach do każdego obywatela o udzielenie 
      doraźnej pomocy na zasadach określonych w przepisach o Policji, 
      określających szczegółowo zasady żądania takiej pomocy.
 3. Strażnik Państwowej Straży Łowieckiej może, wobec osób uniemożliwiających
   wykonywanie przez niego czynności określonych w ustawie, stosować 
   środki przymusu bezpośredniego w postaci:
    1) siły fizycznej,
    2) chemicznych środków obezwładniających w postaci ręcznego miotacza 
      gazu.
 4. Zastosowanie przez strażnika Państwowej Straży Łowieckiej środków 
   przymusu bezpośredniego, o których mowa w ust. 3, powinno odpowiadać 
   potrzebom wynikającym z istniejącej sytuacji i zmierzać do podporządkowania
   się osoby wydanym poleceniom.
 5. Jeżeli zastosowanie środków przymusu bezpośredniego, o których mowa w 
   ust. 3, okazało się niewystarczające lub ich użycie ze względu na okoliczności
   danego zdarzenia nie jest możliwe, strażnik Państwowej Straży Łowieckiej
   ma prawo użycia broni palnej w następujących przypadkach:
    1) w celu odparcia bezpośredniego i bezprawnego zamachu na życie własne
      lub innej osoby,
    2) przeciwko osobie, która usiłuje bezprawnie, przemocą odebrać broń 
      palną strażnikowi lub innej osobie uprawnionej do posiadania broni 
      palnej,
    3) przeciwko osobie nie podporządkowującej się wezwaniu do natychmiastowego
      porzucenia broni lub innego niebezpiecznego narzędzia, 
      którego użycie zagrozić może życiu lub zdrowiu strażnika albo innej 
      osobie.
 6. Użycie broni palnej powinno następować w sposób wyrządzający najmniejszą
   szkodę osobie, przeciwko której użyto broni, i nie może zmierzać do 
   pozbawienia jej życia, a także narazić na niebezpieczeństwo utraty życia 
   lub zdrowia innych osób.
 7. Do wykonywania przez strażnika Państwowej Straży Łowieckiej czynności, 
   o których mowa w ust. 2, a także do użycia przez niego środków przymusu,
   o których mowa w ust. 3 i 5, stosuje się odpowiednio przepisy o Policji.
 8. Strażnikowi Państwowej Straży Łowieckiej wykonującemu obowiązki na terenach
   obwodów łowieckich przysługują uprawnienia określone odrębnymi 
   przepisami odnoszącymi się do:
    1) Straży Ochrony Przyrody - w zakresie przestrzegania przepisów o 
      ochronie przyrody,
    2) Państwowej Straży Rybackiej - w zakresie kontroli legalności dokonywania
      połowu,
    3) strażników leśnych - w zakresie zwalczania szkodnictwa leśnego.
 9. Czynności, o których mowa w ust. 3, powinny być wykonywane w sposób 
   możliwie najmniej naruszający dobra osobiste osoby, w stosunku do której 
   zostały podjęte.
10. Na sposób przeprowadzenia czynności, o których mowa w ust. 2, przysługuje
   zażalenie do prokuratora.
11. Strażnicy Państwowej Straży Łowieckiej przy wykonywaniu czynności służbowych
   korzystają z ochrony prawnej przewidzianej w przepisach Kodeksu 
   karnego dla funkcjonariusza publicznego.
                                Art. 40.
 1. Strażnicy, o których mowa w art. 36 ust. 3 pkt 2, wykonując zadania współdziałają
   z Państwową Strażą Łowiecką. Przy wykonywaniu czynności służbowych
   przysługują im uprawnienia oraz obowiązują zasady, o których 
   mowa w art. 39 ust. 2 pkt 1, 2, 5, 6, 8 i 11, ust. 3, ust. 4 oraz ust. 8-11.
 2. Przy wykonywaniu czynności, o których mowa w ust. 1, strażnik łowiecki 
   ma obowiązek nosić odznakę strażnika oraz na żądanie okazywać legitymację
   służbową.
                                Art. 41.
 1. Minister Ochrony Środowiska, Zasobów Naturalnych i Leśnictwa w porozumieniu
   z Ministrem Spraw Wewnętrznych i Ministrem Sprawiedliwości 
   określi, w drodze rozporządzenia, szczegółowe wymogi kwalifikacji zawodowych,
   wzory legitymacji oraz umundurowania strażników Państwowej 
   Straży Łowieckiej, a także szczegółowe kwalifikacje zawodowe, wzór 
   oznaki i legitymacji strażnika łowieckiego.
 2. Minister Ochrony Środowiska, Zasobów Naturalnych i Leśnictwa w porozumieniu
   z Ministrem Spraw Wewnętrznych określi, w drodze rozporządzenia,
   szczegółowe zasady:
    1) współdziałania Państwowej Straży Łowieckiej z Policją i Polskim 
      Związkiem Łowieckim,
    2) posiadania, ewidencjonowania i przechowywania broni palnej, amunicji
      oraz ręcznych miotaczy gazu w siedzibach straży.
 3. Minister Ochrony Środowiska, Zasobów Naturalnych i Leśnictwa w porozumieniu
   z Ministrem Spraw Wewnętrznych określi, w drodze rozporządzenia,
   szczegółowe zasady posiadania, ewidencjonowania, przechowywania
   i używania w Państwowym Gospodarstwie Leśnym Lasy Państwowe, w 
   parkach narodowych, w Polskim Związku Łowieckim oraz u zarządców i 
   dzierżawców obwodów łowieckich, na okaziciela, broni myśliwskiej o lufach
   gładkich i gwintowanych oraz amunicji do tej broni.
                                    
                               Rozdział 8
                         Wykonywanie polowania
                                    
                                Art. 42.
 1. Polowanie może być wykonywane za zgodą dzierżawcy lub zarządcy obwodu
   łowieckiego.
 2. Do wykonywania polowania uprawnia dowód członkostwa Polskiego Związku
   Łowieckiego potwierdzający uzyskanie odpowiednich uprawnień oraz 
   pozwolenie na posiadanie broni myśliwskiej lub inny dokument uprawniający
   do jej posiadania.
 3. Warunkiem uzyskania uprawnień do wykonywania polowania jest złożenie 
   egzaminu przed komisją powołaną przez Polski Związek Łowiecki.
 4. Do wykonywania polowania indywidualnego, poza dokumentami określonymi
   w ust. 2, jest wymagane pisemne upoważnienie wydane przez dzierżawcę
   lub zarządcę obwodu łowieckiego.
 5. Bezpośrednio po pozyskaniu zwierzyny, a przed podjęciem przez osobę 
   uprawnioną do wykonywania polowania czynności transportowych, tusze 
   łosi, jeleni, danieli, muflonów, saren i dzików podlegają znakowaniu. 
   Obowiązek znakowania dotyczy również spreparowanych poroży zwierzyny.
 
                                Art. 43.
 1. Cudzoziemcy nie będący członkami Polskiego Związku Łowieckiego mogą 
   wykonywać polowanie po wykupieniu polowania w przedsiębiorstwach posiadających
   koncesję, o której mowa w art. 17 pkt 3, bądź na podstawie 
   zgody Ministra Ochrony Środowiska, Zasobów Naturalnych i Leśnictwa.
 2. Minister Ochrony Środowiska, Zasobów Naturalnych i Leśnictwa w porozumieniu
   z Ministrem Spraw Wewnętrznych, po zasięgnięciu opinii Polskiego
   Związku Łowieckiego określi, w drodze rozporządzenia:
    1) szczegółowe zasady uzyskiwania uprawnień do wykonywania polowania
      oraz tryb ich zawieszania i cofania,
    2) szczegółowe zasady powoływania komisji egzaminacyjnej oraz zakres i 
      tryb przeprowadzania egzaminów,
    3) wzory dokumentów stwierdzających posiadanie odpowiednich kwalifikacji
      i wynikających z nich uprawnień.
 3. Minister Ochrony Środowiska, Zasobów Naturalnych i Leśnictwa po zasięgnięciu
   opinii Polskiego Związku Łowieckiego określi, w drodze rozporządzenia,
   szczegółowe zasady i warunki wykonywania polowania przez obywateli
   polskich i cudzoziemców oraz znakowania, o którym mowa w art. 
   42 ust. 5.
 
                                Art. 44.
 1. Minister Ochrony Środowiska, Zasobów Naturalnych i Leśnictwa w porozumieniu
   z Ministrem Rolnictwa i Gospodarki Żywnościowej i po zasięgnięciu
   opinii Państwowej Rady Ochrony Przyrody oraz Polskiego Związku 
   Łowieckiego określi, w drodze rozporządzenia, dla obszaru całego kraju 
   lub jego części, okresy polowań na zwierzęta łowne.
 2. Wojewoda jest uprawniony do skracania, w uzasadnionych przypadkach, 
   okresów polowań na terenie województwa, po zasięgnięciu opinii Polskiego
   Związku Łowieckiego.
 3. Minister Ochrony Środowiska, Zasobów Naturalnych i Leśnictwa, po zasięgnięciu
   opinii Państwowej Rady Ochrony Przyrody, może zezwolić na 
   dokonanie odstrzału lub odłowu zwierzyny dla celów naukowych z pominięciem
   okresów ochronnych.
 4. Minister Ochrony Środowiska, Zasobów Naturalnych i Leśnictwa po zasięgnięciu
   opinii Państwowej Rady Ochrony Przyrody oraz Polskiego Związku
   Łowieckiego określi, w drodze rozporządzenia, listę zwierząt zaliczonych
   do szkodników łowieckich oraz sposoby ograniczania ich populacji.
 
                                Art. 45.
 1. W przypadku nadmiernego zagęszczenia zwierzyny, zagrażającego trwałości
   lasów, dyrektor regionalnej dyrekcji Państwowego Gospodarstwa Leśnego
   Lasy Państwowe po zasięgnięciu opinii regionalnej organizacji Polskiego
   Związku Łowieckiego wydaje decyzję administracyjną, nakazującą dzierżawcy
   lub zarządcy obwodu łowieckiego wykonanie odłowu lub odstrzału 
   redukcyjnego zwierzyny.
 2. Jeżeli dzierżawca obwodu łowieckiego nie realizuje rocznego planu łowieckiego
   w zakresie pozyskania zwierzyny, nadleśniczy Państwowego Gospodarstwa
   Leśnego Lasy Państwowe wydaje postanowienie o zastosowaniu 
   odstrzału zastępczego zwierzyny, według zasad określonych w umowie 
   dzierżawy obwodu łowieckiego.
 3. W przypadku szczególnego zagrożenia w prawidłowym funkcjonowaniu 
   obiektów produkcyjnych i użyteczności publicznej przez zwierzynę, wojewoda,
   w porozumieniu z Polskim Związkiem Łowieckim, może wydać decyzję
   o odłowie lub odstrzale redukcyjnym zwierzyny.
 4. Odstrzały redukcyjne i zastępcze zwierzyny mogą przeprowadzać wyłącznie 
   osoby uprawnione do wykonywania polowania.
 
                               Rozdział 9
                            Szkody łowieckie
                                    
                                Art. 46.
Dzierżawca lub zarządca obwodu łowieckiego obowiązany jest do wynagradzania
szkód wyrządzonych:
    1) w uprawach i płodach rolnych przez dziki, łosie, jelenie, daniele i sarny,
    2) przy wykonywaniu polowania.
                                Art. 47.
 1. Właściciele lub posiadacze gruntów rolnych i leśnych powinni, zgodnie z 
   potrzebami, współdziałać z dzierżawcami i zarządcami obwodów łowieckich
   w zabezpieczaniu gruntów przed szkodami, o których mowa w art. 46.
 2. W przypadku gdy pomiędzy właścicielem lub posiadaczem gruntu a dzierżawcą
   lub zarządcą obwodu łowieckiego powstał spór o wysokość wynagrodzenia
   za szkody, o których mowa w art. 46, strony mogą zwrócić się 
   do właściwego ze względu na miejsce powstałej szkody organu gminy w 
   celu mediacji dla polubownego rozstrzygnięcia sporu.
 
                                Art. 48.
Odszkodowanie nie przysługuje:
    1) osobom, którym przydzielono grunty stanowiące własność Skarbu Państwa
      jako deputaty rolne na gruntach leśnych,
    2) posiadaczom uszkodzonych upraw lub płodów rolnych, którzy nie dokonali
      ich sprzętu w terminie odbiegającym więcej niż 14 dni od zakończenia
      okresu zbioru tego gatunku roślin w danym regionie, określonego
      przez wojewodę,
    3) posiadaczom uszkodzonych upraw lub plonów rolnych, którzy nie wyrazili
      zgody na budowę przez dzierżawcę lub zarządcę obwodu łowieckiego
      urządzeń lub wykonywanie zabiegów zapobiegających szkodom,
    4) za szkody nie przekraczające wartości 100 kg żyta w przeliczeniu na 1 
      hektar uprawy,
    5) za szkody powstałe w płodach złożonych w sterty, stogi i kopce, w 
      bezpośrednim sąsiedztwie lasu,
    6) za szkody w uprawach rolnych założonych z rażącym naruszeniem zasad
      agrotechnicznych.
    
                                Art. 49.
Minister Ochrony Środowiska, Zasobów Naturalnych i Leśnictwa w porozumieniu
z Ministrem Rolnictwa i Gospodarki Żywnościowej określi, w drodze 
rozporządzenia, szczegółowe zasady i tryb szacowania szkód oraz wypłat odszkodowań
za szkody w uprawach i płodach rolnych.
                                    
                                Art. 50.
 1. Skarb Państwa odpowiada za szkody wyrządzone przez zwierzęta łowne 
   objęte całoroczną ochroną.
 2. Za szkody, o których mowa w ust. 1, wyrządzone na terenach obwodów 
   łowieckich leśnych, odszkodowania wypłaca Państwowe Gospodarstwo Leśne
   Lasy Państwowe ze środków budżetu państwa, a na terenach obwodów
   łowieckich polnych i terenach nie wchodzących w skład obwodów łowieckich
   - wojewodowie.
 
                              Rozdział 10
                             Przepisy karne
                                    
                                Art. 51.
 1. Kto:
    1) strzela do zwierzyny w odległości mniejszej niż 500 m od miejsca zebrań
      publicznych w czasie ich trwania lub w odległości mniejszej niż 
      100 m od zabudowań mieszkalnych,
    2) wybiera jaja, pisklęta lub niszczy gniazda ptaków łownych,
    3) przetrzymuje zwierzynę bez odpowiedniego zezwolenia,
    4) pozyskuje zwierzynę inną lub w większej liczbie, niż przewiduje upoważnienie
      wydane przez dzierżawcę lub zarządcę obwodu łowieckiego,
    5) niszczy urządzenia łowieckie,
  - podlega karze grzywny.
 2. W przypadkach określonych w ust. 1 orzekanie następuje w trybie przepisów
   o postępowaniu w sprawach o wykroczenia.
    
                                Art. 52.
Kto:
    1) wytwarza, przechowuje lub wprowadza do obrotu narzędzia i urządzenia
      określone w art. 53 pkt 5, a służące z przeznaczenia do kłusownictwa,
    2) wchodzi w posiadanie bezprawnie pozyskanej tuszy lub trofeów zwierząt
      łownych,
    3) bez posiadania koncesji wprowadza do obrotu zwierzynę żywą lub 
      mięso zwierzyny ubitej,
    4) hoduje lub utrzymuje bez zezwolenia charty rasowe lub ich mieszańce,
    5) sprawując zarząd z ramienia dzierżawcy, a w obwodach nie wydzierżawionych
      z ramienia zarządcy, zezwala na polowanie osobie nieuprawnionej
      do wykonywania polowania lub na przekroczenie zatwierdzonego
      w planie łowieckim pozyskania zwierzyny,
 - podlega karze pozbawienia wolności do roku, ograniczenia wolności albo 
   grzywny.
    
                                Art. 53.
Kto:
    1) poluje na przelotne ptactwo łowne na wybrzeżu morskim w pasie 
      3000 m od brzegu w głąb morza lub 5000 m w głąb lądu,
    2) poluje z chartami lub ich mieszańcami,
    3) poluje w czasie ochronnym,
    4) poluje nie posiadając uprawnień do polowania,
    5) wchodzi w posiadanie zwierzyny za pomocą broni i amunicji innej niż 
      myśliwska, środków i materiałów wybuchowych, trucizn, karmy o właściwościach
      odurzających, sztucznego światła, lepów, wnyków, żelaz, 
      sieci, dołów, samostrzałów lub rozkopywania nor i innych niedozwolonych
      środków,
    6) nie będąc uprawnionym do polowania wchodzi w posiadanie zwierzyny,
 - podlega karze pozbawienia wolności do lat 5.
 
                                Art. 54.
 1. W razie skazania za czyny wymienione w art. 52 i art. 53, sąd może orzec 
   przepadek broni, pojazdów, narzędzi i psów, przy użyciu których dokonane
   zostało przestępstwo, a także przepadek trofeów, tusz zwierzyny i ich 
   części.
 2. Orzeczenie o przepadku, o którym mowa w ust. 1, może dotyczyć również 
   przedmiotów nie stanowiących własności sprawcy.
                              Rozdział 11
   Zmiany w przepisach obowiązujących, przepisy przejściowe i końcowe
                                    
                                Art. 55.
W ustawie z dnia 23 grudnia 1988 r. o działalności gospodarczej (Dz.U. Nr 41, 
poz. 324, z 1990 r. Nr 26, poz. 149, Nr 34, poz. 198 i Nr 86, poz. 504, z 1991 r. 
Nr 31, poz. 128, Nr 41, poz. 179, Nr 73, poz. 321, Nr 105, poz. 452, Nr 106, 
poz. 457 i Nr 107, poz. 460, z 1993 r. Nr 28, poz. 127, Nr 47, poz. 212 i Nr 
134, poz. 646, z 1994 r. Nr 27, poz. 96 i Nr 127, poz. 627 oraz z 1995 r. Nr 60, 
poz. 310, Nr 85, poz. 426, Nr 90, poz. 446 i Nr 141, poz. 700) w art. 11:
 1) w ust. 1 po pkt 14 dodaje się pkt 15 w brzmieniu:
     "15) obrotu w kraju i z zagranicą zwierzyną żywą oraz tuszami zwierzyny
         i ich częściami, z wyłączeniem sprzedaży dokonywanej przez 
         dzierżawców i zarządców obwodów łowieckich na terenie kraju, a 
         także sprzedaży usług turystycznych obejmujących polowania w 
         kraju dla cudzoziemców i polowania za granicą.";
 2) po ust. 6 dodaje się ust. 7 w brzmieniu:
      "7. Zasady udzielania koncesji, o których mowa w ust. 1 pkt 15, określają
         przepisy prawa łowieckiego.".
      
                                Art. 56.
W ustawie z dnia 28 września 1991 r. o lasach (Dz.U. Nr 101, poz. 444, z 1992 
r. Nr 21, poz. 85 i Nr 54, poz. 254 oraz z 1994 r. Nr 1, poz. 3 i Nr 127, poz. 
627) w art. 47 w ust. 8 w pkt 1 wyrazy "strażników łowieckich" zastępuje się 
wyrazami "Państwowej Straży Łowieckiej".
                                Art. 57.
W ustawie z dnia 16 października 1991 r. o ochronie przyrody (Dz.U. Nr 114, 
poz. 492, z 1992 r. Nr 54, poz. 254 i z 1994 r. Nr 89, poz. 415) w art. 18 w ust. 
8 w pkt 1 wyrazy "strażników łowieckich" zastępuje się wyrazami "Państwowej 
Straży Łowieckiej".
 
                                Art. 58.
 1. Przedsiębiorstwa zajmujące się sprzedażą polowań dla cudzoziemców oraz 
   eksportem, obrotem zwierzyny żywej oraz tusz zwierzyny mogą realizować 
   umowy zawarte przed dniem wejścia w życie ustawy przez okres 6 miesięcy
   od dnia jej wejścia w życie.
 2. Po upływie 6 miesięcy od dnia wejścia w życie ustawy, działalność, o której 
   mowa w ust. 1, może być prowadzona po uzyskaniu koncesji.
 
                                Art. 59.
 1. Dotychczasowe zrzeszenie Polski Związek Łowiecki staje się Polskim 
   Związkiem Łowieckim w rozumieniu ustawy.
 2. Koła łowieckie utworzone na podstawie dotychczasowych przepisów i istniejące
   w dniu wejścia w życie niniejszej ustawy stają się kołami łowieckimi
   w jej rozumieniu.
 3. Uprawnienia do wykonywania polowania nabyte przed dniem wejścia w 
   życie ustawy zachowują swoją moc i stają się uprawnieniami do wykonywania
   polowania w jej rozumieniu.
 
                                Art. 60.
 1. Obwody łowieckie utworzone na podstawie dotychczasowych przepisów 
   stają się obwodami łowieckimi w rozumieniu niniejszej ustawy.
 2. Obwody wyłączone z wydzierżawienia na podstawie dotychczasowych 
   przepisów stają się ośrodkami hodowli zwierzyny w rozumieniu niniejszej 
   ustawy, pod warunkiem, że w ciągu 1 roku od dnia jej wejścia w życie dostosują
   realizowane cele do wymogów określonych w art. 28 ust. 2.
 
                                Art. 61.
Umowy dzierżawy obwodów łowieckich zawarte przed dniem wejścia w życie 
ustawy tracą swoją ważność z dniem 31 marca 1997 r.
                                Art. 62.
Przepisy wydane na podstawie ustawy, o której mowa w art. 63, zachowują 
swoją moc, o ile nie są sprzeczne z niniejszą ustawą, nie dłużej jednak niż w 
okresie 1 roku od dnia jej wejścia w życie.
                                Art. 63.
Traci moc ustawa z dnia 17 czerwca 1959 r. o hodowli, ochronie zwierząt łownych
i prawie łowieckim (Dz.U. z 1973 r. Nr 33, poz. 197, z 1990 r. Nr 34, 
poz. 198 i z 1991 r. Nr 101, poz. 444).
                                Art. 64.
Ustawa wchodzi w życie po upływie 60 dni od dnia ogłoszenia.
