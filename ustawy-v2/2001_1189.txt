



Dz.U. z 2001 r. Nr 110, poz. 1189
                                                                               
                                                                               
                                       
                                       
                                       
                                    USTAWA
                            z dnia 6 lipca 2001 r.
                                       
     o gromadzeniu, przetwarzaniu i przekazywaniu informacji kryminalnych
                                       
                                       
                                  Rozdział 1
                                Przepisy ogólne
                                       
                                    Art. 1.
Ustawa określa zasady postępowania przy gromadzeniu, przetwarzaniu i
przekazywaniu informacji kryminalnych w celu wykrywania i ścigania sprawców
przestępstw oraz zapobiegania i zwalczania przestępczości, a także podmioty
właściwe w tych sprawach.
                                       
                                    Art. 2.
1. Gromadzenie, przetwarzanie i przekazywanie informacji kryminalnych może
  odbywać się jedynie w celu zapobiegania i zwalczania przestępczości.
2. Gromadzenie, przetwarzanie i przekazywanie informacji kryminalnych na
  zasadach określonych w niniejszej ustawie, odbywa się bez wiedzy osób,
  których one dotyczą.
                                       
                                    Art. 3.
Ustawę stosuje się do organów administracji rządowej, państwowych jednostek
organizacyjnych oraz organów samorządu terytorialnego, o których mowa w art. 19
i 20, w zakresie w jakim realizują zadania publiczne na podstawie odrębnych
przepisów.
                                       
                                    Art. 4.
W rozumieniu ustawy:
   1) informacje kryminalne " to określone w art. 13 ust. 1 dane dotyczące
     spraw będących przedmiotem czynności operacyjno-rozpoznawczych, wszczętego
     lub zakończonego postępowania karnego, w tym postępowania w sprawach o
     przestępstwa skarbowe, oraz dotyczące innych postępowań lub czynności
     prowadzonych na podstawie ustaw przez podmioty określone w art. 19 i 20,
     istotnych z punktu widzenia czynności operacyjno-rozpoznawczych lub
     postępowania karnego,
   2) podmioty zagraniczne " to zagraniczne i międzynarodowe organy, instytucje
     i jednostki organizacyjne, właściwe w zakresie wykrywania i ścigania
     sprawców przestępstw oraz zapobiegania i zwalczania przestępczości oraz
     wymiany informacji kryminalnych,
   3) gromadzenie informacji kryminalnych " to wprowadzanie do bazy danych
     informacji kryminalnych otrzymanych od podmiotów zobowiązanych, o których
     mowa w art. 20, oraz podmiotów zagranicznych, przekazanych w odpowiedzi na
     zapytanie lub z własnej inicjatywy,
   4) przetwarzanie informacji kryminalnych " to czynności związane z
     utrwalaniem, przechowywaniem, wyszukiwaniem, analizowaniem i usuwaniem
     informacji kryminalnych,
   5) usuwanie informacji kryminalnych " to trwałe zniszczenie informacji
     kryminalnych w bazach danych,
   6) analiza informacji kryminalnych " to zestawianie cech, części lub
     składników informacji kryminalnych, a także wniosków z nich wynikających,
   7) bazy danych " to prowadzone w Krajowym Centrum Informacji Kryminalnych
     uporządkowane i utrwalone zbiory przekazanych i zarejestrowanych
     informacji kryminalnych oraz zarejestrowanych zapytań i udzielonych
     odpowiedzi.
                                       
                                  Rozdział 2
                Szef Krajowego Centrum Informacji Kryminalnych
                                       
                                    Art. 5.
1. Centralnym organem administracji rządowej, właściwym w sprawach
  gromadzenia, przetwarzania i przekazywania informacji kryminalnych jest Szef
  Krajowego Centrum Informacji Kryminalnych, zwany dalej "Szefem Centrum".
2. Szefa Centrum powołuje i odwołuje Prezes Rady Ministrów na wniosek ministra
  właściwego do spraw wewnętrznych.
3. Szefa Centrum nadzoruje minister właściwy do spraw wewnętrznych.
4. Zastępcę Szefa Centrum powołuje i odwołuje minister właściwy do spraw
  wewnętrznych na wniosek Szefa Centrum.
                                       
                                    Art. 6.
Do zadań Szefa Centrum w szczególności należy:
   1) gromadzenie, przetwarzanie i przekazywanie informacji kryminalnych oraz
     zapewnienie ich legalności, prawdziwości i rzetelności,
   2) organizacja i kierowanie pracą Centrum,
   3) prowadzenie baz danych,
   4) opracowywanie analiz informacji kryminalnych,
   5) zapewnienie bezpieczeństwa gromadzonym i przetwarzanym w Krajowym Centrum
     Informacji Kryminalnych informacjom kryminalnym zgodnie z przepisami
     ustawy z dnia 29 sierpnia 1997 r. o ochronie danych osobowych (Dz.U. Nr
     133, poz. 883, z 2000 r. Nr 12, poz. 136, Nr 50, poz. 580 i Nr 116, poz.
     1216 oraz z 2001 r. Nr 32, poz. 474 i Nr 49, poz. 509) oraz ustawy z dnia
     22 stycznia 1999 r. o ochronie informacji niejawnych (Dz.U. Nr 11, poz.
     95, z 2000 r. Nr 12, poz. 136 i Nr 39, poz. 462 oraz z 2001 r. Nr 22, poz.
     247, Nr 27, poz. 298 i Nr 56, poz. 580),
   6) współpraca międzynarodowa przy wykonywaniu ratyfikowanych umów
     międzynarodowych w zakresie przekazywania informacji kryminalnych.
                                       
                                    Art. 7.
1. Szef Centrum wykonuje swoje zadania przy pomocy Krajowego Centrum
  Informacji Kryminalnych, zwanego dalej "Centrum".
2. Minister właściwy do spraw wewnętrznych, w drodze rozporządzenia, nadaje
  Centrum statut, w którym określa jego wewnętrzną organizację, uwzględniając
  konieczność zapewnienia ochrony informacji kryminalnych i sprawność działania
  Centrum.
  
                                    Art. 8.
Na stanowisko Szefa Centrum może być powołana osoba, która spełnia następujące
warunki:
   1) posiada obywatelstwo polskie,
   2) korzysta z pełni praw publicznych,
   3) jest nieskazitelnego charakteru,
   4) nie była skazana za przestępstwo,
   5) posiada wyższe wykształcenie.
                                       
                                    Art. 9.
1. Zwolnienie stanowiska Szefa Centrum następuje w przypadku:
   1) rezygnacji ze stanowiska,
   2) odwołania ze stanowiska,
   3) zrzeczenia się obywatelstwa polskiego,
   4) skazania prawomocnym wyrokiem sądu za przestępstwo,
   5) śmierci.
2. W przypadku zwolnienia stanowiska Szefa Centrum, minister właściwy do spraw
  wewnętrznych powierza pełnienie jego obowiązków, do czasu powołania nowego
  Szefa Centrum, jednak na czas nie dłuższy niż 3 miesiące, jego zastępcy lub
  innej osobie zatrudnionej w Centrum.
   
                                   Art. 10.
1. W przypadku choroby lub zdarzenia losowego powodujących czasową niemożność
  sprawowania funkcji przez Szefa Centrum, minister właściwy do spraw
  wewnętrznych powierza pełnienie obowiązków Szefa Centrum jego zastępcy lub
  innej osobie zatrudnionej w Centrum.
2. Jeżeli niemożność sprawowania funkcji przez Szefa Centrum z przyczyn, o
  których mowa w ust. 1, trwa przez okres dłuższy niż 3 miesiące, minister
  właściwy do spraw wewnętrznych występuje do Prezesa Rady Ministrów z
  wnioskiem o odwołanie Szefa Centrum.
3. Osoba, której powierzono pełnienie obowiązków Szefa Centrum, wykonuje je do
  czasu ustania przyczyny powierzenia tych obowiązków lub powołania nowego
  Szefa Centrum.
                                       
                                   Art. 11.
1. Szef Centrum składa ministrowi właściwemu do spraw wewnętrznych coroczne
  sprawozdanie ze swojej działalności za ubiegły rok kalendarzowy wraz z
  wnioskami wynikającymi z realizacji niniejszej ustawy, w terminie do dnia 31
  marca.
2. Minister właściwy do spraw wewnętrznych, po uzyskaniu opinii Ministra
  Sprawiedliwości, Ministra Obrony Narodowej, ministra właściwego do spraw
  finansów publicznych oraz ministra właściwego do spraw instytucji
  finansowych, przedkłada Prezesowi Rady Ministrów coroczne sprawozdanie z
  działalności Szefa Centrum wraz z uzyskanymi opiniami oraz własną oceną
  sprawozdania, w terminie do dnia 31 maja.
3. Prezes Rady Ministrów przyjmuje bądź odrzuca sprawozdanie z działalności
  Szefa Centrum.
4. W przypadku negatywnej oceny sprawozdania, minister właściwy do spraw
  wewnętrznych występuje z wnioskiem do Prezesa Rady Ministrów o zawieszenie w
  czynnościach Szefa Centrum i powierzenie pełnienia jego obowiązków jego
  zastępcy lub innej osobie zatrudnionej w Centrum. Prezes Rady Ministrów może
  zawiesić Szefa Centrum i powierzyć pełnienie jego obowiązków osobie wskazanej
  we wniosku do czasu przyjęcia bądź odrzucenia sprawozdania.
                                       
                                   Art. 12.
Do pracy w Centrum mogą być, na zasadach określonych w odrębnych przepisach,
oddelegowywani żołnierze oraz funkcjonariusze Policji, Straży Granicznej,
Inspekcji Celnej lub Służby Więziennej, jak również pracownicy i
funkcjonariusze podmiotów uprawnionych.
                                       
                                  Rozdział 3
               Informacje kryminalne, ich rejestracja i ochrona
                                       
                                   Art. 13.
1. Zakres gromadzonych informacji kryminalnych obejmuje następujące dane:
   1) datę i miejsce popełnienia przestępstwa,
   2) rodzaj popełnionego przestępstwa i kwalifikację prawną czynu,
   3) sygnaturę akt, pod którą zostały zarejestrowane czynności lub
     postępowanie,
   4) nazwę organu lub jednostki organizacyjnej prowadzącej czynności lub
     postępowanie oraz informację o sposobie nawiązania kontaktu z tym organem
     lub jednostką organizacyjną,
   5) informacje o:
     a) osobach, przeciwko którym prowadzone jest postępowanie karne, w tym
       postępowanie w sprawach o przestępstwa skarbowe lub w stosunku do
       których prowadzone są czynności operacyjno"rozpoznawcze,
     b) przedmiotach wykorzystanych do popełnienia przestępstwa lub utraconych
       w związku z przestępstwem,
     c) przedsiębiorcach, spółkach cywilnych, fundacjach, stowarzyszeniach co
       do których zachodzi uzasadnione podejrzenie, że zostały wykorzystane w
       celu popełnienia przestępstwa, zgromadzone w rejestrach prowadzonych na
       podstawie odrębnych przepisów,
     d) numerach rachunków bankowych lub rachunków papierów wartościowych, co
       do których zachodzi uzasadnione podejrzenie, że zostały wykorzystane w
       celu popełnienia przestępstwa lub że gromadzone są na nich środki
       pochodzące z przestępstwa,
     e) innych postępowaniach lub czynnościach prowadzonych na podstawie ustaw
       przez podmioty, o których mowa w art. 19 i 20, istotnych z punktu
       widzenia czynności operacyjno-rozpoznawczych lub postępowania karnego,
       w tym postępowania w sprawach o przestępstwa skarbowe,
2. Informacje, o których mowa w ust. 1 pkt 5 lit. a) obejmują:
   1) dane personalne:
     a) nazwisko,
     b) imiona,
     c) imiona i nazwiska poprzednie,
     d) datę i miejsce urodzenia,
     e) płeć,
     f) pseudonim,
     g) adres miejsca zameldowania,
     h) adres miejsca pobytu,
     i) cechy dokumentów tożsamości: rodzaj dokumentu, datę wystawienia
       dokumentu, organ wystawiający dokument, numer, serię dokumentu,
     j) numer ewidencyjny Powszechnego Elektronicznego Systemu Ewidencji
       Ludności (PESEL),
     k) numer identyfikacji podatkowej NIP,
     l) numer identyfikacyjny REGON,
   2) inne dane przekazane przez podmioty, o których mowa w art. 19 i 20,
     pozwalające na określenie tożsamości osoby, a w szczególności rysopis i
     przynależność do grupy przestępczej.
                                       
                                   Art. 14.
1. Informacje kryminalne, o których mowa w art. 13 ust. 1 pkt 1"4 oraz pkt 5
  lit. a) i e) są przechowywane w bazach danych przez okres 15 lat.
2. Informacje kryminalne, o których mowa w art. 13 ust. 1 pkt 5 lit. b), c) i
  d) są przechowywane w bazach danych przez okres 5 lat.
3. W szczególnie uzasadnionych przypadkach Szef Centrum może przedłużyć okres,
  o którym mowa w ust. 2, do lat 15.
4. Terminy, o których mowa w ust. 1"3, liczy się od dnia zarejestrowania
  informacji kryminalnych w bazach danych, z zastrzeżeniem ust. 5.
5. Jeżeli po dniu zarejestrowania nastąpiło przekazanie informacji
  kryminalnych przez Szefa Centrum, bieg terminów, o których mowa w ust. 1"3,
  liczy się od dnia ich przekazania.
                                       
                                   Art. 15.
Informacje kryminalne przekazane Szefowi Centrum przez podmiot zobowiązany
podlegają zarejestrowaniu w bazach danych na karcie rejestracyjnej, o której
mowa w art. 22 ust. 1.
                                       
                                   Art. 16.
1. Informacje kryminalne gromadzone, przetwarzane i przekazywane podlegają
  ochronie określonej w ustawie z dnia 22 stycznia 1999 r. o ochronie
  informacji niejawnych.
2. Szef Centrum udostępnia informacje kryminalne zgromadzone w bazach danych
  jedynie podmiotom uprawnionym oraz podmiotom zagranicznym na zasadach
  określonych w niniejszej ustawie.
                                   Art. 17.
1. Szef Centrum jest uprawniony do otrzymywania wszelkich informacji
  kryminalnych od podmiotów zobowiązanych, które weszły w ich posiadanie
  zgodnie z prawem, w zakresie, o którym mowa w art. 13, nawet jeśli są one
  objęte ochroną na podstawie odrębnych przepisów o tajemnicach i informacjach
  prawnie chronionych.
2. Podmioty zobowiązane mają obowiązek przekazywania Szefowi Centrum
  informacji kryminalnych, o których mowa w ust. 1.
3. Przy przekazywaniu informacji kryminalnych podmiotom uprawnionym stosuje
  się przepisy odrębnych ustaw o tajemnicach i informacjach prawnie
  chronionych, a w szczególności o ochronie tajemnicy bankowej i skarbowej w
  zakresie uprawnień do ich otrzymywania. W przypadku gdy podmiot uprawniony
  nie posiada prawa do otrzymywania informacji kryminalnych chronionych na
  podstawie odrębnych przepisów, przekazuje się mu skrócone informacje
  kryminalne zawierające wyłącznie dane, o których mowa w art. 13 ust. 1 pkt 24.

                                   Art. 18.
1. Gromadzenie i przetwarzanie informacji kryminalnych podlega kontroli
  Generalnego Inspektora Ochrony Danych Osobowych.
2. W zakresie gromadzenia, przetwarzania i udostępniania informacji
  kryminalnych stosuje się przepisy art. 12, art. 14-19, art. 26 ust. 1, art.
  27 ust. 2 pkt 2, art. 32 ust. 1 pkt 1, 2, 4 i 6, art. 33 ust. 1 pkt 1-3, art.
  34-39 ustawy z dnia 29 sierpnia 1997 r. o ochronie danych osobowych
                                       
                                  Rozdział 4
              Gromadzenie, przetwarzanie, przekazywanie i analiza
                            informacji kryminalnych
                                       
                                   Art. 19.
Podmiotami uprawnionymi, w zakresie swoich zadań ustawowych, do otrzymywania
informacji kryminalnych z Centrum, zwanymi w niniejszej ustawie "podmiotami
uprawnionymi", są:
   1) organy prokuratury,
   2) organy Policji,
   3) organy Straży Granicznej,
   4) organy Inspekcji Celnej,
   5) organy celne,
   6) urzędy skarbowe,
   7) organy kontroli skarbowej,
   8) Biuro Ochrony Rządu,
   9) Żandarmeria Wojskowa,
  10) organy informacji finansowej,
  11) Generalny Inspektor Informacji Finansowej.
  
                                   Art. 20.
Podmiotami zobowiązanymi do przekazywania informacji kryminalnych do Centrum są
podmioty uprawnione oraz:
   1) organy administracji rządowej lub organy samorządu terytorialnego
     właściwe w sprawach ewidencji ludności, Powszechnego Elektronicznego
     Systemu Ewidencji Ludności, ewidencji wojskowej osób podlegających
     obowiązkowi służby wojskowej, centralnej ewidencji pojazdów, centralnej
     ewidencji kierowców, rejestracji pojazdów, nadzoru geodezyjnego i
     kartograficznego, administracji geodezyjnej i kartograficznej, ewidencji
     gruntów i budynków lub rejestracji stanu cywilnego,
   2) sądy prowadzące Krajowy Rejestr Sądowy i księgi wieczyste,
   3) organy Inspekcji Ochrony Środowiska,
   4) organy Państwowej Straży Pożarnej,
   5) organy Zakładu Ubezpieczeń Społecznych,
   6) Komisja Nadzoru Bankowego,
   7) Państwowy Urząd Nadzoru Ubezpieczeń,
   8) Urząd Nadzoru nad Funduszami Emerytalnymi,
   9) Komisja Papierów Wartościowych i Giełd,
  10) Państwowa Straż Rybacka,
  11) nadleśniczowie i dyrektorzy regionalnych dyrekcji Lasów Państwowych,
  12) Prezes Urzędu Ochrony Konkurencji i Konsumentów,
  13) Prezes Głównego Urzędu Statystycznego i dyrektorzy urzędów
     statystycznych w zakresie prowadzonych przez nich krajowych rejestrów
     urzędowych,
  14) dyrektor Biura Informacyjnego Krajowego Rejestru Karnego,
  15) dyrektorzy jednostek organizacyjnych Służby Więziennej,
  16) Główny Inspektor Inspekcji Handlowej,
  17) dyrektorzy parków narodowych,
  18) Państwowa Straż Łowiecka
- zwane w niniejszej ustawie "podmiotami zobowiązanymi".
                                   Art. 21.
1. Podmioty uprawnione przekazują informacje kryminalne Szefowi Centrum
  niezwłocznie po jej uzyskaniu, z zastrzeżeniem art. 24 ust. 1. Informacje
  kryminalne, o których mowa w art. 13 ust. 1 pkt 5 lit. e), podmioty
  uprawnione przekazują na zapytanie.
2. Podmioty zobowiązane, nie będące uprawnionymi, przekazują informacje
  kryminalne Szefowi Centrum wyłącznie udzielając odpowiedzi na jego zapytanie,
  z zastrzeżeniem art. 24 ust. 1.
                                       
                                   Art. 22.
1. Podmioty uprawnione przekazują z urzędu informacje kryminalne Szefowi
  Centrum na wypełnionych kartach rejestracyjnych.
2. Podmioty zobowiązane, w odpowiedzi na zapytanie Szefa Centrum, o którym
  mowa w art. 28 ust. 2, przekazują informacje kryminalne na wypełnionych
  kartach odpowiedzi.
3. Minister właściwy do spraw wewnętrznych określi, w drodze rozporządzenia,
  wzory kart rejestracyjnych oraz kart odpowiedzi, uwzględniając zakres
  gromadzonych informacji kryminalnych, określonych w art. 13.
                                       
                                   Art. 23.
Przekazywanie informacji kryminalnych oraz zapytań w trybie niniejszej ustawy
może następować również w drodze przekazu teleinformatycznego uwzględniającego
wzory kart, o których mowa w art. 22 ust. 3.
                                       
                                   Art. 24.
1. Podmioty zobowiązane nie przekazują informacji kryminalnych Szefowi Centrum
  lub ograniczają zakres przekazywanych informacji kryminalnych, jeżeli ich
  przekazanie mogłoby spowodować ujawnienie niejawnego osobowego źródła
  informacji.
2. Podmioty zobowiązane przekazują Szefowi Centrum informacje kryminalne
  niezwłocznie po ustaniu przyczyny nieprzekazania lub ograniczenia zakresu
  przekazanych informacji kryminalnych.
                                       
                                   Art. 25.
1. Podmiot zobowiązany, który stwierdził nieprawdziwość przekazanej przez
  siebie Szefowi Centrum informacji kryminalnej, zawiadamia o tym Szefa
  Centrum.
2. W przypadku określonym w ust. 1, Szef Centrum niezwłocznie zawiadamia o
  nieprawdziwości informacji kryminalnej podmioty zobowiązane, które tę
  informację od niego otrzymały lub mu przekazały.
                                       
                                   Art. 26.
Przetwarzanie informacji kryminalnych dokonuje się przy wykorzystaniu urządzeń
i systemów informatycznych i teleinformatycznych, kartotek, skorowidzów, ksiąg,
wykazów i zbiorów ewidencyjnych.
                                   Art. 27.
1. Informacje kryminalne podlegają usunięciu z baz danych, jeżeli:
   1) jej gromadzenie jest zabronione,
   2) zarejestrowane informacje kryminalne okazały się nieprawdziwe,
   3) upłynie okres, o którym mowa w art. 14 ust. 1-3.
2. Zarządzając usunięcie informacji kryminalnej z bazy danych, Szef Centrum
  wskazuje informację kryminalną, miejsce, datę i tryb jej usunięcia oraz skład
  osobowy komisji.
                                   Art. 28.
1. Szef Centrum przekazuje informacje kryminalne niezwłocznie po otrzymaniu od
  podmiotu uprawnionego zapytania wraz z uzasadnieniem. Szef Centrum może
  przekazać informacje kryminalne podmiotowi zobowiązanemu, nie będącemu
  podmiotem uprawnionym, na jego zapytanie zadane w związku z prowadzonym przez
  niego, na podstawie odrębnych przepisów, postępowaniem karnym.
2. Jeżeli zgromadzone w bazach danych informacje kryminalne są
  niewystarczające do udzielenia odpowiedzi na zapytanie, Szef Centrum
  występuje z zapytaniem do podmiotów zobowiązanych w zakresie koniecznym do
  udzielenia odpowiedzi. Podmiot zobowiązany, do którego Szef Centrum wystąpił
  z zapytaniem, jest obowiązany do niezwłocznego udzielenia odpowiedzi.
3. Szef Centrum przekazuje informacje kryminalne, udzielając odpowiedzi na
  zapytanie, na wypełnionej karcie odpowiedzi, o której mowa w art. 22 ust. 2.
4. Skierowanie zapytania przez podmiot zobowiązany do Szefa Centrum oraz
  skierowanie zapytania przez Szefa Centrum do podmiotu zobowiązanego jest
  dokonywane na wypełnionej karcie zapytania.
5. Minister właściwy do spraw wewnętrznych określi, w drodze rozporządzenia,
  wzór karty zapytania, uwzględniając zakres gromadzonych informacji
  kryminalnych, określony w art. 13.
                                   Art. 29.
O przekazaniu informacji kryminalnej uzyskanej od podmiotu uprawnionego, Szef
Centrum niezwłocznie informuje ten podmiot.
                                       
                                   Art. 30.
Szef Centrum nie przekazuje informacji kryminalnych, jeżeli ich przekazanie
mogłoby spowodować ujawnienie niejawnego osobowego źródła informacji.
                                       
                                   Art. 31.
Podmiot zobowiązany prowadzący czynności operacyjno-rozpoznawcze, który
przekazał informację kryminalną, może zastrzec, jeżeli groziłoby to
niepowodzeniem tych czynności, aby nie została ona przekazana bez jego zgody.
                                       
                                   Art. 32.
W sytuacji, o której mowa w art. 30, oraz w przypadku braku zgody, o której
mowa w art. 31, Szef Centrum informuje podmiot występujący z zapytaniem, iż nie
posiada informacji kryminalnych pozwalających na udzielenie odpowiedzi.
                                       
                                   Art. 33.
1. Jeżeli zachodzi podejrzenie, że zapytanie zostało skierowane w celu innym
  niż wykrywanie i ściganie sprawców przestępstw oraz zapobieganie i zwalczanie
  przestępczości, Szef Centrum wstrzymuje przekazanie informacji kryminalnej
  oraz powiadamia o treści zapytania organ nadrzędny nad podmiotem kierującym
  zapytanie i żąda pisemnych wyjaśnień.
2. Po uzyskaniu wyjaśnień, o których mowa w ust. 1, Szef Centrum przekazuje
  bądź odmawia przekazania informacji kryminalnej.
                                       
                                   Art. 34.
1. W imieniu podmiotu uprawnionego zapytanie może kierować upoważniony
  funkcjonariusz lub pracownik.
2. Upoważnienie powinno określać rodzaje spraw, których może dotyczyć
  zapytanie.
3. Szef Centrum prowadzi rejestr osób upoważnionych uwzględniający zakres
  udzielonych upoważnień.
4. Jeżeli zapytanie pochodzi od osoby nieupoważnionej lub przekracza zakres
  upoważnienia, Szef Centrum nie przekazuje informacji kryminalnych oraz
  zawiadamia o tym podmiot uprawniony, przekazując mu treść złożonego
  zapytania.
                                       
                                   Art. 35.
1. Podmiot zobowiązany, który poweźmie istotną wątpliwość co do prawdziwości
  przekazanej mu przez Szefa Centrum informacji kryminalnej jest obowiązany
  niezwłocznie poinformować o tym Szefa Centrum.
2. Szef Centrum przeprowadza czynności zmierzające do ustalenia, czy
  informacja, o której mowa w ust. 1, jest prawdziwa.
3. W razie ustalenia, że informacja kryminalna, o której mowa w ust. 1, jest
  nieprawdziwa, Szef Centrum zawiadamia o tym podmioty zobowiązane, które tę
  informację od Szefa Centrum otrzymały lub mu przekazały.
                                       
                                   Art. 36.
Treść zapytania skierowanego przez Szefa Centrum oraz do Szefa Centrum, a także
treść odpowiedzi podmiotu zobowiązanego lub Szefa Centrum podlega
zarejestrowaniu w bazach danych.
                                       
                                   Art. 37.
Szef Centrum składa ministrowi właściwemu do spraw wewnętrznych, raz w roku, w
terminie do 31 marca, zbiorczą analizę zgromadzonych w Centrum informacji
kryminalnych uwzględniającą w szczególności: rodzaje popełnionych przestępstw,
ich rozkład geograficzny, wiek i płeć podejrzanych, użycie niebezpiecznych
narzędzi, stosunek liczby wszczętych postępowań do liczby przedstawionych
zarzutów, a także do liczby wyroków skazujących.
                                       
                                  Rozdział 5
                           Współpraca międzynarodowa
                                       
                                   Art. 38.
W celu realizacji swoich zadań ustawowych Szef Centrum może kierować zapytania
do podmiotów zagranicznych. Przepis art. 36 stosuje się odpowiednio.
                                       
                                   Art. 39.
1. Szef Centrum może, w celu wykrywania i ścigania sprawców przestępstw oraz
  zapobiegania i zwalczania przestępczości, przekazywać informacje kryminalne
  podmiotom zagranicznym. Przepis art. 15 stosuje się odpowiednio.
2. Przed przekazaniem informacji kryminalnej podmiotowi zagranicznemu Szef
  Centrum, z zastrzeżeniem ust. 3, uzyskuje zgodę podmiotu zobowiązanego, który
  tę informację przekazał.
3. Jeżeli obowiązek przekazania informacji kryminalnej wynika z postanowień
  ratyfikowanej umowy międzynarodowej, ust. 2 nie stosuje się.
                                       
                                   Art. 40.
1. Przekazywanie informacji kryminalnej za granicę może nastąpić, gdy kraj, do
  którego informacje są przekazywane, daje gwarancje ich ochrony co najmniej
  takie, jakie obowiązują na terytorium Rzeczypospolitej Polskiej.
2. Przekazanie informacji za granicę do kraju, który nie daje gwarancji, o
  których mowa w ust. 1, może nastąpić jedynie po zasięgnięciu opinii ministra
  właściwego do spraw zagranicznych oraz właściwej służby ochrony państwa w
  rozumieniu ustawy z dnia 22 stycznia 1999 r. o ochronie informacji
  niejawnych.
                                       
                                   Art. 41.
W przypadku ustalenia, że informacja kryminalna przekazana podmiotowi
zagranicznemu lub od niego otrzymana jest nieprawdziwa, Szef Centrum jest
obowiązany poinformować o tym ten podmiot.
                                       
                                  Rozdział 6
                                Przepisy karne
                                       
                                   Art. 42.
Kto, wbrew przepisom ustawy, wstrzymuje przekazanie informacji kryminalnej albo
świadomie przekazuje nieprawdziwą informację kryminalną, podlega grzywnie,
karze ograniczenia wolności albo pozbawienia wolności do lat 3.
                                       
                                   Art. 43.
Kto, pomimo ciążącego na nim obowiązku, nie powiadamia o nieprawdziwości
przekazanej lub otrzymanej informacji kryminalnej, podlega grzywnie, karze
ograniczenia wolności albo pozbawienia wolności do lat 3.
                                       
                                   Art. 44.
Kto, wbrew przepisom ustawy, nie zarządza usunięcia bądź nie usuwa informacji
kryminalnej z bazy danych Centrum, podlega grzywnie, karze ograniczenia
wolności albo pozbawienia wolności do lat 3.
                                       
                                  Rozdział 7
             Zmiany w przepisach obowiązujących i przepisy końcowe
                                       
                                   Art. 45.
W ustawie z dnia 21 listopada 1967 r. o powszechnym obowiązku obrony
Rzeczypospolitej Polskiej (Dz.U. z 1992 r. Nr 4, poz. 16, Nr 40, poz. 174, Nr
54, poz. 254, z 1994 r. Nr 43, poz. 165, z 1995 r. Nr 141, poz. 692, z 1996 r.
Nr 7, poz. 44, Nr 10, poz. 56 i Nr 106, poz. 496, z 1997 r. Nr 6, poz. 31, Nr
28, poz. 153, Nr 80, poz. 495, Nr 88, poz. 554, Nr 121, poz. 770 i Nr 141, poz.
944, z 1998 r. Nr 146, poz. 961, Nr 162, poz. 1114 i Nr 162, poz. 1126, z 1999
r. Nr 50, poz. 500 oraz z 2000 r. Nr 12, poz. 136 i Nr 109, poz. 1156)
wprowadza się następujące zmiany:
1) w art. 16 po ust. 5 dodaje się ust. 6 w brzmieniu:
     "6. W granicach swoich zadań Żandarmeria Wojskowa współpracuje z Szefem
       Krajowego Centrum Informacji Kryminalnych w zakresie niezbędnym do
       realizacji jego zadań ustawowych.";
2) w art. 49 po ust. 1 dodaje się ust. 1a w brzmieniu:
     "1a. Wojskowi komendanci uzupełnień współpracują z Szefem Krajowego
         Centrum Informacji Kryminalnych w zakresie niezbędnym do realizacji
         jego zadań ustawowych.".
                                       
                                   Art. 46.
W ustawie z dnia 10 kwietnia 1974 r. o ewidencji ludności i dowodach osobistych
(Dz.U. z 1984 r. Nr 32, poz. 174, z 1989 r. Nr 35, poz. 192, z 1990 r. Nr 34,
poz. 198, z 1997 r. Nr 88, poz. 554 i Nr 113, poz. 733, z 1998 r. Nr 106, poz.
668, z 1999 r. Nr 108, poz. 1227 oraz z 2001 r. Nr 43, poz. 476) w art. 47 po
ust. 2 dodaje się ust. 3 w brzmieniu:
   "3. Organ gminy prowadzący ewidencję ludności współpracuje z Szefem
     Krajowego Centrum Informacji Kryminalnych w zakresie niezbędnym do
     realizacji jego zadań ustawowych.".
                                       
                                   Art. 47.
W ustawie z dnia 6 lipca 1982 r. o księgach wieczystych i hipotece (Dz.U. Nr
19, poz. 147, z 1991 r. Nr 22, poz. 92 i Nr 115, poz. 496, z 1994 r. Nr 85,
poz. 388, z 1996 r. Nr 107, poz. 499, z 1997 r. Nr 117, poz. 752, Nr 137, poz.
926 i Nr 140, poz. 940, z 1998 r. Nr 106, poz. 668 oraz z 2000 r. Nr 74, poz.
855) po art. 23 dodaje się art. 23a w brzmieniu:
       "Art. 23a. Sądy rejonowe prowadzące księgi wieczyste współpracują z
              Szefem Krajowego Centrum Informacji Kryminalnych w zakresie
              niezbędnym do realizacji jego zadań ustawowych.".
                                       
                                   Art. 48.
W ustawie z dnia 18 kwietnia 1985 r. o rybactwie śródlądowym (Dz.U. z 1999 r.
Nr 66, poz. 750, Nr 101, poz. 1178 oraz z 2000 r. Nr 120, poz. 1268) w art. 22
po ust. 3 dodaje się ust. 3a w brzmieniu:
   "3a. Państwowa Straż Rybacka współpracuje z Szefem Krajowego Centrum
     Informacji Kryminalnych w zakresie niezbędnym do realizacji jego zadań
     ustawowych.".
                                       
                                   Art. 49.
W ustawie z dnia 20 czerwca 1985 r. o prokuraturze (Dz.U. z 1994 r. Nr 19, poz.
70 i Nr 105, poz. 509, z 1995 r. Nr 34, poz. 163, z 1996 r. Nr 77, poz. 367, z
1997 r. Nr 90, poz. 557, Nr 98, poz. 604, Nr 106, poz. 679, Nr 117, poz. 752,
Nr 117, poz. 753, Nr 124, poz. 782 i Nr 141, poz. 944, z 1998 Nr 98, poz. 98,
poz. 607, Nr 155, poz. 1016, Nr 162, poz. 1123 i Nr 162, poz. 1125, z 1999 r.
Nr 60, poz. 636 i Nr 110, poz. 1255 oraz z 2000 r. Nr 48, poz. 553) w art. 3 w
ust. 1 po pkt 8 dodaje się pkt 8a w brzmieniu:
  "8a) współpracę z Szefem Krajowego Centrum Informacji Kryminalnych w
      zakresie niezbędnym do realizacji jego zadań ustawowych,".
                                       
                                   Art. 50.
W ustawie z dnia 29 września 1986 r. - Prawo o aktach stanu cywilnego (Dz.U. Nr
36, poz. 180, z 1988 Nr 19, poz. 132, z 1989 r. Nr 29, poz. 154, z 1990 r. Nr
34, poz. 198, z 1995 r. Nr 83, poz. 417, z 1998 r. 117, poz. 757 oraz z 1999 r.
Nr 52, poz. 532) w art. 6 po ust. 3 dodaje się ust. 4 w brzmieniu:
  "4. Kierownik urzędu stanu cywilnego współpracuje z Szefem Krajowego Centrum
     Informacji Kryminalnych w zakresie niezbędnym do realizacji jego zadań
     ustawowych.".
                                       
                                   Art. 51.
W ustawie z dnia 17 maja 1989 r. - Prawo geodezyjne i kartograficzne (Dz.U. z
2000 r. Nr 100, poz. 1086 i Nr 120, poz. 1268) po art. 7d dodaje się art. 7e w
brzmieniu:
  "7e. Służba Geodezyjna i Kartograficzna współpracuje z Szefem Krajowego
      Centrum Informacji Kryminalnych w zakresie niezbędnym do realizacji jego
      zadań ustawowych.".
                                       
                                   Art. 52.
W ustawie z dnia 6 kwietnia 1990 r. o Policji (Dz.U. z 2000 r. Nr 101, poz.
1092 oraz z 2001 r. Nr 41, poz. 465) wprowadza się następujące zmiany:
1) w art. 1 w ust. 2 w pkt 7 na końcu kropkę zastępuje się przecinkiem i
  dodaje się pkt 8 w brzmieniu:
  "8) współpraca z Szefem Krajowego Centrum Informacji Kryminalnych w zakresie
     niezbędnym do realizacji jego zadań ustawowych.";
2) w art. 14 po ust. 5 dodaje się ust. 5a w brzmieniu:
  "5a. Policja może, w zakresie koniecznym do wykonywania jej ustawowych
     zadań, korzystać z informacji kryminalnej zgromadzonej w Krajowym Centrum
     Informacji Kryminalnych.";
3) w art. 21 w ust. 1 po wyrazie ,,prokuratora" dodaje się przecinek oraz
  wyrazy "a także Szefa Krajowego Centrum Informacji Kryminalnych".
                                       
                                   Art. 53.
W ustawie z dnia 28 lipca 1990 r. o działalności ubezpieczeniowej (Dz.U. z 1996
r. Nr 11, poz. 62, z 1997 r. Nr 43, poz. 272, Nr 88, poz. 554, Nr 107, poz.
685, Nr 121, poz. 770 i Nr 139, poz. 934, z 1998 r. Nr 155, poz. 1015, z 1999
r. Nr 49, poz. 483 i Nr 110, poz. 1255 oraz z 2000 r. Nr 43, poz. 483, Nr 48,
poz. 552, Nr 70, poz. 819, Nr 114, poz. 1193 i Nr 116, poz. 1216) w art. 82b po
ust. 1 dodaje się ust. 1a w brzmieniu:
  "1a. Organ nadzoru współpracuje z Szefem Krajowego Centrum Informacji
      Kryminalnych w zakresie niezbędnym do realizacji jego zadań ustawowych.".
                                       
                                   Art. 54.
W ustawie z dnia 12 października 1990 r. o Straży Granicznej (Dz.U. Nr 78, poz.
462, z 1991 r. Nr 94, poz.422, z 1992 r. Nr 54, poz. 254, z 1993 r. Nr 12, poz.
52, z 1994 r. Nr 53, poz. 214, z 1995 r. Nr 4, poz. 17, Nr 34, poz. 163 i Nr
104, poz. 515, z 1996 r. Nr 106, poz. 496 i Nr 124, poz. 583, z 1997 r. Nr 28,
poz. 153, Nr 88, poz. 554 i Nr 121, poz. 770, z 1999 r. Nr 110, poz. 1255 oraz
z 2001 r. Nr 45, poz. 498) wprowadza się następujące zmiany:
1) w art. 1 po ust. 3 dodaje się ust. 4 w brzmieniu:
  "4. Straż Graniczna współpracuje z Szefem Krajowego Centrum Informacji
     Kryminalnych w zakresie niezbędnym do realizacji jego zadań ustawowych.";
2) w art. 9 po ust. 1d dodaje się ust. 1e w brzmieniu:
  "1e. Straż Graniczna może, w zakresie koniecznym do wykonywania jej
      ustawowych zadań, korzystać z informacji kryminalnej zgromadzonej w
      Krajowym Centrum Informacji Kryminalnych.";
3) w art. 9a w ust. 1 po wyrazie "prokuratora" dodaje się przecinek oraz
  wyrazy "a także Szefa Krajowego Centrum Informacji Kryminalnych".
                                       
                                   Art. 55.
W ustawie z dnia 20 lipca 1991 r. o Inspekcji Ochrony Środowiska (Dz.U. Nr 77,
poz. 335, z 1996 r. Nr 106, poz. 496, z 1997 r. Nr 121, poz. 770 i Nr 133, poz.
885, z 1997 r. Nr 141, poz. 943 oraz z 2000 r. Nr 12, poz. 136 i Nr 109, poz.
1157) w art. 2 po ust. 2 dodaje się ust. 3 w brzmieniu:
  "3. Inspekcja Ochrony Środowiska współpracuje z Szefem Krajowego Centrum
     Informacji Kryminalnych w zakresie niezbędnym do realizacji jego zadań
     ustawowych.".
                                       
                                   Art. 56.
W ustawie z dnia 24 sierpnia 1991 r. o Państwowej Straży Pożarnej (Dz.U. Nr 88,
poz. 400, z 1992 r. Nr 21, poz. 86 i Nr 54, poz. 254, z 1994 r. Nr 53, poz.
214, z 1995 r. Nr 4, poz. 17, Nr 34, poz. 163 i Nr 141, poz. 692, z 1996 r. Nr
106, poz. 496, Nr 152, poz. 723 i Nr 156, poz. 773, z 1997 r. Nr 28, poz. 153,
Nr 88, poz. 554 i Nr 106, poz. 680, z 1998 r. Nr 106, poz. 668, z 1999 r. Nr
45, poz. 436 i Nr 110, poz. 1255 oraz z 2001 r. Nr ..., poz. ...) w art. 1 w
ust. 2 w pkt 6 na końcu kropkę zastępuje się przecinkiem i dodaje się pkt 7 w
brzmieniu:
  "7) współpraca z Szefem Krajowego Centrum Informacji Kryminalnych w zakresie
     niezbędnym do realizacji jego zadań ustawowych.".
                                       
                                   Art. 57.
W ustawie z dnia 28 września 1991 r. o kontroli skarbowej (Dz.U. z 1999 r. Nr
54, poz. 572 i Nr 83, poz. 931 oraz z 2000 r. Nr 70, poz. 816, Nr 104, poz.
1103 i Nr 116, poz. 1216)wprowadza się następujące zmiany:
1) w art. 7 po ust. 2 dodaje się ust. 3 w brzmieniu:
     "3. Organy kontroli skarbowej współpracują z Szefem Krajowego Centrum
       Informacji Kryminalnych w zakresie niezbędnym do realizacji jego zadań
       ustawowych.";
2) w art. 34b w ust.3 po pkt 4 dodaje się pkt 4a w brzmieniu:
   "4a) Szefowi Krajowego Centrum Informacji Kryminalnych w celu realizacji
       jego zadań ustawowych,".
                                       
                                   Art. 58.
W ustawie z dnia 28 września 1991 r. o lasach (Dz.U. z 2000 r. Nr 56, poz. 679,
Nr 86, poz. 958 i Nr 120, poz. 1268) dodaje się art. 48a w brzmieniu:
   "Art. 48a. Nadleśniczy i dyrektor regionalnej dyrekcji Lasów Państwowych
           współpracują z Szefem Krajowego Centrum Informacji Kryminalnych w
           zakresie niezbędnym do realizacji jego zadań ustawowych.".
                                       
                                   Art. 59.
W ustawie z dnia 16 października 1991 r. o ochronie przyrody (Dz.U. Nr 114,
poz. 492, z 1992 r. Nr 54, poz. 254, z 1994 Nr 89, poz. 415, z 1995 Nr 147,
poz. 713, z 1996 r. Nr 91, poz. 409, z 1997 r. Nr 14, poz. 72, Nr 43, poz. 272,
Nr 54, poz. 349 i Nr 88, poz. 554, z 1998 r. Nr 106, poz. 668 oraz z 2001 r. Nr
3, poz. 21) w art. 16 po ust. 8 dodaje się ust. 9 w brzmieniu:
  "9. Dyrektor parku narodowego współpracuje z Szefem Krajowego Centrum
     Informacji Kryminalnych w zakresie niezbędnym do realizacji jego zadań
     ustawowych.".
                                       
                                   Art. 60.
W ustawie z 13 października 1995 r. o zasadach ewidencji i identyfikacji
podatników i płatników (Dz.U. Nr 142, poz. 702, z 1997 r. Nr 88, poz. 554, z
1998 r. Nr 162, poz.1118, z 1999 r. Nr 83, poz. 931 oraz z 2000 r. Nr 116, poz.
1216 i Nr 119, poz. 1249) w art.15 w ust. 2 po pkt 1 dodaje się pkt 1a w
brzmieniu:
   ",1a) Szefowi Krajowego Centrum Informacji Kryminalnych w celu realizacji
     jego zadań ustawowych,".
                                       
                                   Art. 61.
W ustawie z dnia 13 października 1995 r. - Prawo łowieckie (Dz.U. Nr 147, poz.
713, z 1997 r. Nr 14, poz. 72, Nr 60, poz. 369, Nr 88, poz. 554, Nr 110, poz.
715, i Nr 133, poz. 884, z 1998 r. Nr 106, poz. 668, z 1999 r. Nr 40, poz. 401
oraz z 2000 r. Nr 120, poz. 1268) w art. 37 dotychczasową treść oznacza się
jako ust. 1 oraz dodaje się ust. 2 w brzmieniu:
   "2. Państwowa Straż Łowiecka współpracuje z Szefem Krajowego Centrum
     Informacji Kryminalnych w zakresie niezbędnym do realizacji jego zadań
     ustawowych.".
                                       
                                   Art. 62.
W ustawie z dnia 26 kwietnia 1996 r. o Służbie Więziennej (Dz.U. Nr 61, poz.
283 i Nr 106, poz. 496, z 1997 r. Nr 28, poz. 153, Nr 88, poz. 554 i Nr 133,
poz. 883, z 1999 r. Nr 110, poz. 1255 oraz z 2000 r. Nr 2, poz. 5) w art. 1 po
ust. 4 dodaje się ust. 4a w brzmieniu:
   "4a. Służba Więzienna współpracuje z Szefem Krajowego Centrum Informacji
     Kryminalnych w zakresie niezbędnym do realizacji jego zadań ustawowych.".
                                       
                                   Art. 63.
W ustawie z dnia 21 czerwca 1996 r. o urzędach i izbach skarbowych (Dz.U. Nr
106, poz. 489, z 1997 r. Nr 121, poz. 770 i Nr 141, poz. 943 oraz z 2000 r. Nr
120, poz. 1268) w art. 5 w ust. 6 po pkt 7 dodaje się pkt 7a w brzmieniu:
   "7a) współpraca z Szefem Krajowego Centrum Informacji Kryminalnych w
     zakresie niezbędnym do realizacji jego zadań ustawowych,".
                                       
                                   Art. 64.
W ustawie z dnia 9 stycznia 1997 r. - Kodeks celny (Dz.U. Nr 23, poz. 117, Nr
64, poz. 407, Nr 121, poz. 770, Nr 157, poz. 1026 i Nr 160, poz. 1084, z 1998
r. Nr 106, poz. 668 i Nr 160, poz. 1063, z 1999 r. Nr 40, poz. 402 i Nr 72,
poz. 802 oraz z 2000 r. Nr 22, poz. 269, Nr 119, poz. 1250 i Nr 120, poz. 1268)
po art. 283 dodaje się art. 283a w brzmieniu:
      "Art. 283a. Organy celne współpracują z Szefem Krajowego Centrum
             Informacji Kryminalnych w zakresie niezbędnym do realizacji jego
             zadań ustawowych.".
                                       
                                   Art. 65.
W ustawie z dnia 6 czerwca 1997 r. o Inspekcji Celnej (Dz.U. Nr 71, poz. 449, z
1998 r. Nr 137, poz. 886, z 1999 r. Nr 49, poz. 483 i Nr 83, poz. 931 i Nr 101,
poz. 1178 oraz z 2000 r. Nr 104, poz. 1103) wprowadza się następujące zmiany:
1) w art. 1 w ust. 2 w pkt 7 na końcu kropkę zastępuje się przecinkiem i
  dodaje się pkt 8 w brzmieniu:
     "8) współpraca z Szefem Krajowego Centrum Informacji Kryminalnych w
       zakresie niezbędnym do realizacji jego zadań ustawowych.";
2) w art. 27 w ust. 4 po wyrazie ,,prokurator" dodaje się przecinek oraz
  wyrazy "a także Szef Krajowego Centrum Informacji Kryminalnych".
                                       
                                   Art. 66.
W ustawie z dnia 20 czerwca 1997 r. - Prawo o ruchu drogowym (Dz.U. Nr 98, poz.
602, Nr 123, poz. 779 i Nr 160, poz. 1086, z 1998 r. Nr 106, poz. 668, z 1999
r. Nr 106, poz. 1216 oraz z 2000 r. Nr 12, poz. 136, Nr 43, poz. 483 i Nr 53,
poz. 649) wprowadza się następujące zmiany:
1) w art. 80c w ust. 1 w pkt 10 na końcu kropkę zastępuje się przecinkiem i
  dodaje się pkt 11 w brzmieniu:
     "11) Szefowi Krajowego Centrum Informacji Kryminalnych.";
2) w art. 100c w ust. 1 w pkt 8 na końcu kropkę zastępuje się przecinkiem i
  dodaje się pkt 9 w brzmieniu:
     "9) Szefowi Krajowego Centrum Informacji Kryminalnych.".
                                       
                                   Art. 67.
W ustawie z dnia 20 sierpnia 1997 r. o Krajowym Rejestrze Sądowym (Dz.U. Nr
121, poz. 769, z 1998 r. Nr 155, poz. 1015, z 1999 r. Nr 101, poz. 1178 oraz z
2000 r. Nr 60, poz. 702, Nr 84, poz. 948 i Nr 114, poz. 1193) w art. 21
dotychczasową treść oznacza się jako ust. 1 oraz dodaje się ust. 2 w brzmieniu:
  "2. Sąd rejestrowy współpracuje z Szefem Krajowego Centrum Informacji
     Kryminalnych w zakresie niezbędnym do realizacji jego zadań ustawowych.".
                                       
                                   Art. 68.
W ustawie z dnia 21 sierpnia 1997 r. - Prawo o publicznym obrocie papierami
wartościowymi (Dz.U. Nr 118, poz. 754, Nr 88, poz. 554 i Nr 141, poz. 945, z
1998 r. Nr 88, poz. 554 oraz z 2000 r. Nr 22, poz. 270, Nr 60, poz. 702 i 703,
Nr 94, poz. 1037, Nr 103, poz. 1099, Nr 114, poz. 1191, Nr 116, poz. 1216 i Nr
122, poz. 1315) w art. 13 wprowadza się następujące zmiany:
1) dotychczasową treść oznacza się jako ust. 1 oraz dodaje się ust. 2 w
  brzmieniu:
   "2. Komisja współpracuje z Szefem Krajowego Centrum Informacji Kryminalnych
     w zakresie niezbędnym do realizacji jego zadań ustawowych.";
2) w art. 161 w ust. 1 wyrazy "art. 13 pkt 1" zastępuje się wyrazami "art. 13
  ust. 1 pkt 1".
                                       
                                   Art. 69.
W ustawie z dnia 28 sierpnia 1997 r. o organizacji i funkcjonowaniu funduszy
emerytalnych (Dz.U. Nr 139, poz. 934, z 1998 r. Nr 98, poz. 610, Nr 106, poz.
668 i Nr 162, poz. 1118, z 1999 r. Nr 110, poz. 1256 oraz z 2000 r. Nr 60, poz.
702) po art. 200 dodaje się art. 200a w brzmieniu:
      "Art. 200a. Urząd Nadzoru współpracuje z Szefem Krajowego Centrum
             Informacji Kryminalnych w zakresie niezbędnym do realizacji jego
             zadań ustawowych.".
                                       
                                   Art. 70.
W ustawie z dnia 29 sierpnia 1997 r. - Ordynacja podatkowa (Dz.U. Nr 137, poz.
926 i Nr 160, poz. 1083, z 1998 r. Nr 28, poz. 394 i Nr 106, poz. 668, z 1999
r. Nr 11, poz. 95 i Nr 92, poz. 1062 oraz z 2000 r. Nr 94, poz. 1037, Nr 116,
poz. 1216, Nr 120, poz. 1268 i Nr 122, poz. 1315) w art. 299 w §3 w pkt 4
kropkę zastępuje się przecinkiem oraz dodaje się pkt 5 w brzmieniu:
  "5) Szefowi Krajowego Centrum Informacji Kryminalnych w celu realizacji jego
     zadań ustawowych.".
                                       
                                   Art. 71.
W ustawie z dnia 29 sierpnia 1997 r. o Narodowym Banku Polskim (Dz.U. Nr 140,
poz. 938, z 1998 r. Nr 160, poz. 1063 oraz z 2000 r. Nr 53, poz. 648, Nr 62,
poz. 718 i Nr 119, poz. 1252) w art. 25 po ust. 3 dodaje się ust. 4 w
brzmieniu:
   "4. Komisja współpracuje z Szefem Krajowego Centrum Informacji Kryminalnych
     w zakresie niezbędnym do realizacji jego zadań ustawowych.".
                                       
                                   Art. 72.
W ustawie z dnia 13 października 1998 r. o systemie ubezpieczeń społecznych
(Dz.U. Nr 137, poz. 887, Nr 162, poz. 1118 i 1126, z 1999 r. Nr 26, poz. 228,
Nr 60, poz. 636, Nr 72, poz. 802, Nr 78, poz. 875 i Nr 110, poz. 1256, z 2000
r. Nr 9, poz. 118, Nr 95, poz. 1041, Nr 104, poz. 1104 i Nr 119, poz. 1249 oraz
z 2001 r. Nr 8, poz. 64, Nr 27, poz. 298 i Nr 39, poz. 459) po art. 75 dodaje
się art. 75a w brzmieniu:
   "Art. 75a. Organy Zakładu współpracują z Szefem Krajowego Centrum
           Informacji Kryminalnych w zakresie niezbędnym do realizacji jego
           zadań ustawowych.".
                                       
                                   Art. 73.
W ustawie z dnia 22 stycznia 1999 r. o ochronie informacji niejawnych (Dz.U. Nr
11, poz. 95, z 2000 r. Nr 12, poz. 136, Nr 39, poz. 462 oraz z 2001 r. Nr 22,
poz. 247 i Nr 27, poz. 298) w Załączniku nr 1w Dziale II pkt 28 i 29 otrzymują
brzmienie:
  "28. Szczegółowa struktura organizacyjna i etatowa jednostek organizacyjnych
     Urzędu Ochrony Państwa, Wojskowych Służb Informacyjnych, Policji, Straży
     Granicznej oraz Krajowego Centrum Informacji Kryminalnych, chyba że
     zawierają informacje oznaczone wyższą klauzulą tajności.
  29. System ewidencji danych o funkcjonariuszach, żołnierzach i pracownikach
     Urzędu Ochrony Państwa, Wojskowych Służb Informacyjnych, Policji, Straży
     Granicznej i Krajowego Centrum Informacji Kryminalnych oraz dane z tej
     ewidencji, chyba że zawierają informacje oznaczone wyższą klauzulą
     tajności.".
                                       
                                   Art. 74.
W ustawie z dnia 15 grudnia 2000 r. o ochronie konkurencji i konsumentów (Dz.U.
Nr 122, poz. 1319) po art. 26 dodaje się art. 26a w brzmieniu:
   ",Art. 26a. Prezes Urzędu Ochrony Konkurencji i Konsumentów współpracuje z
           Szefem Krajowego Centrum Informacji Kryminalnych w zakresie
           niezbędnym do realizacji jego zadań ustawowych.".
                                   Art. 75.
W ustawie z dnia 15 grudnia 2000 r. o Inspekcji Handlowej (Dz.U. z 2001 r. Nr
4, poz. 25) po art. 10 dodaje się art. 10a w brzmieniu:
       "Art. 10a. Główny Inspektor współpracuje z Szefem Krajowego Centrum
              Informacji Kryminalnych w zakresie niezbędnym do realizacji jego
              zadań ustawowych.".
                                       
                                   Art. 76.
Ustawa wchodzi w życie po upływie 6 miesięcy od dnia ogłoszenia.
                                       
