



Dz.U. z 2001 r. Nr 100, poz. 1081
                                                                                
                                                                                
                                     USTAWA
                             z dnia 20 lipca 2001 r.
                                        
                             o kredycie konsumenckim
                                        
                                     Art. 1.
Ustawa reguluje zasady i tryb zawierania umów o kredyt konsumencki, zasady
ochrony konsumenta, który zawarł umowę o kredyt konsumencki, oraz obowiązki
przedsiębiorcy, który udzielił kredytu konsumenckiego.
                                        
                                     Art. 2.
1. Przez umowę o kredyt konsumencki rozumie się umowę, na mocy której
  przedsiębiorca w zakresie  swojej działalności, zwany dalej "kredytodawcą",
  udziela lub daje przyrzeczenie udzielenia konsumentowi kredytu w
  jakiejkolwiek postaci.
2. Za umowę o kredyt konsumencki uważa się w szczególności:
   1) umowę pożyczki,
   2) umowę kredytu w rozumieniu przepisów prawa bankowego,
   3) umowę o odroczeniu konsumentowi terminu spełnienia świadczenia
     pieniężnego,
   4) umowę, na mocy której świadczenie pieniężne konsumenta ma zostać
     spełnione później niż świadczenie kredytodawcy,
   5) umowę, na mocy której kredytodawca zobowiązany jest do zaciągnięcia
     zobowiązania wobec osoby trzeciej, a konsument do zwrotu kredytodawcy
     spełnionego świadczenia,
   6) umowę, na mocy której kredytodawca zobowiązuje się do udzielenia kredytu
     związanego z obowiązkiem wniesienia przez konsumenta, w jakiejkolwiek
     formie, środków pieniężnych oprocentowanych poniżej stopy rynkowej lub
     nieoprocentowych.
3. Ustawę stosuje się także do umów, na mocy których spółdzielcza kasa
  oszczędnościowo-kredytowa w zakresie swojej działalności udziela lub daje
  przyrzeczenie udzielenia swojemu członkowi kredytu w celu bezpośrednio
  niezwiązanym z działalnością gospodarczą.
4. Konsumentem jest osoba fizyczna, która zawiera umowę z przedsiębiorcą w celu
  bezpośrednio niezwiązanym z działalnością gospodarczą.
                                        
                                     Art. 3.
1. Ustawy nie stosuje się do umów o kredyt konsumencki:
   1) o wysokości mniejszej niż 500 zł i większej niż 80 000 zł albo
     równowartości tych kwot w innej walucie niż waluta polska,
   2) na mocy których termin spłaty kredytu nie przekracza trzech miesięcy,
   3) na mocy których konsument nie jest zobowiązany do zapłaty oprocentowania
     ani innych kosztów związanych z udzieleniem lub spłatą kredytu
     konsumenckiego.
2. Ustawy nie stosuje się także do umów o kredyt konsumencki:
   1) w postaci nieprzewidzianego w umowie, utrzymującego się za zgodą
     kredytodawcy przez okres co najmniej trzech miesięcy, ujemnego salda; do
     umów tych stosuje się art. 6, 9 i 10,
   2) dotyczących odpłatnego korzystania z rzeczy lub praw, jeżeli umowa nie
     przewiduje przejścia własności rzeczy lub praw na konsumenta,
   3) przeznaczony na nabycie nieruchomości lub prawa użytkowania wieczystego,
     budowę, odbudowę, rozbudowę, nadbudowę, przebudowę, remont budynku lub
     lokalu stanowiącego odrębną nieruchomość lub na nabycie spółdzielczego
     własnościowego prawa do lokalu mieszkalnego oraz wniesienie wkładu
     członkowskiego do spółdzielni mieszkaniowej,
   4) w postaci odroczenia terminu płatności za świadczenie niepieniężne,
     którego przedmiotem jest stałe lub sukcesywne dostarczanie energii
     elektrycznej, ciepła, paliw gazowych, wody, odprowadzenia nieczystości,
     wywóz śmieci lub świadczenie innych usług, jeżeli konsument zobowiązany
     jest do zapłaty za spełnione świadczenie w ustalonych odstępach czasu w
     trakcie trwania umowy.
                                        
                                     Art. 4.
1. Umowa o kredyt konsumencki powinna być zawarta na piśmie, chyba że odrębne
  przepisy przewidują inną szczególną formę. Kredytodawca obowiązany jest
  niezwłocznie doręczyć konsumentowi umowę.
2. Umowa powinna zawierać następujące dane:
   1) imię, nazwisko konsumenta i jego adres oraz imię, nazwisko (nazwę) i
     adres (siedzibę) kredytodawcy, a gdy kredytodawcą jest osoba prawna, także
     określenie organu, który zarejestrował działalność kredytodawcy i numer w
     rejestrze, pod którym kredytodawca został wpisany,
   2) wysokość kredytu,
   3) zasady i terminy spłaty kredytu,
   4) roczną stopę oprocentowania oraz warunki jej zmiany,
   5) opłaty i prowizje oraz inne koszty związane z udzieleniem kredytu, w tym
     opłatę za rozpatrzenie wniosku kredytowego oraz przygotowanie i zawarcie
     umowy kredytowej, zwaną dalej "opłatą przygotowawczą", będące elementem
     całkowitego kosztu kredytu oraz warunki ich zmiany,
   6) informację o całkowitym koszcie kredytu i rzeczywistej rocznej stopie
     oprocentowania, o których mowa w art. 7 ust. 1 i 2,
   7) sposób zabezpieczenia, jeżeli umowa je przewiduje, oraz opłaty należne
     kredytodawcy z tego tytułu,
   8) informację o pozostałych kosztach, do których  zapłaty zobowiązany jest
     konsument w związku z zawartą umową,
   9) informację o łącznej kwocie wszystkich kosztów, opłat i prowizji, do
     których zapłaty zobowiązany jest konsument,
  10) informację o uprawnieniu i skutkach przedterminowej spłaty kredytu przez
     konsumenta,
  11) informację o terminie, sposobie i skutkach wykonania uprawnienia do
     odstąpienia od umowy przez konsumenta, o którym mowa w art. 11,
  12) informację o skutkach uchybienia postanowieniom dotyczącym zasad i
     terminu spłaty kredytu.
3. Jeżeli nie jest możliwe podanie kosztów, do których poniesienia zobowiązany
  jest konsument, należy określić ich szacunkową wysokość oraz okoliczności, od
  których zależy ich ostateczna wysokość i obowiązek zapłaty przez konsumenta.
4. W przypadku umowy, o której mowa w art. 2 ust. 2 pkt 6, kredytodawca
  obowiązany jest podać dodatkowo maksymalny okres oczekiwania na kredyt oraz
  warunki odstąpienia od umowy wniesienia środków pieniężnych.
                                        
                                     Art. 5.
1.Jeżeli kredyt konsumencki przeznaczony jest na nabycie określonej rzeczy lub
  usługi, umowa, niezależnie od danych określonych w art. 4, powinna zawierać:
   1) opis rzeczy lub usługi,
   2) cenę nabycia rzeczy lub usługi, jeżeli zapłata nastąpiłaby za gotówkę
     oraz cenę nabycia przy wykorzystaniu kredytu,
   3) część ceny, którą konsument jest zobowiązany zapłacić w gotówce,
   4) warunki, od których spełnienia uzależnione jest przejście własności
     rzeczy sprzedanej na konsumenta, jeżeli umowa sprzedaży została zawarta z
     zastrzeżeniem własności,
   5) informację, że kredyt jest dostępny wyłącznie od wskazanego przez
     sprzedawcę kredytodawcy, jeżeli pomiędzy podmiotem, z którym konsument
     zawarł umowę o nabycie rzeczy lub usługi a kredytodawcą istnieje umowa, na
     mocy której kredyt na nabycie rzeczy lub usługi jest dostępny wyłącznie od
     tego kredytodawcy.
2. Przepisy dotyczące umowy o kredyt konsumencki przeznaczony na nabycie
  określonej rzeczy lub usługi stosuje się odpowiednio do umowy o kredyt
  konsumencki przeznaczony na nabycie określonego prawa.
                                        
                                     Art. 6.
Jeżeli zadłużenie konsumenta w związku z nieprzewidzianym w umowie
przekroczeniem salda na rachunku bankowym utrzymuje się za zgodą kredytodawcy
przez okres co najmniej 3 miesięcy, kredytodawca obowiązany jest poinformować
konsumenta pisemnie o rocznej stopie oprocentowania i innych kosztach kredytu
oraz o każdej ich zmianie.
                                        
                                     Art. 7.
1. Całkowity koszt kredytu oznacza wszystkie koszty wraz z odsetkami i innymi
  opłatami i prowizjami, które konsument jest zobowiązany zapłacić za kredyt
  wraz z utraconymi korzyściami z tytułu wniesienia środków pieniężnych w
  przypadku kredytu, o którym mowa w art. 2 ust. 2 pkt 6, z wyjątkiem kosztów:
   1) które ponosi konsument w związku z niewykonaniem swoich zobowiązań
     wynikających z umowy o kredyt konsumencki,
   2) które w związku z nabyciem rzeczy lub usługi ponosi konsument,
     niezależnie od tego, czy nabycie następuje z wykorzystaniem kredytu,
   3) prowadzenia rachunku, z którego realizowane są spłaty oraz kosztów
     przelewów i wpłat na ten rachunek, chyba że konsument nie ma prawa wyboru
     podmiotu prowadzącego rachunek, a koszty te przekraczają koszty dla
     rachunków oszczędnościowych stosowane przez podmiot prowadzący rachunek,
   4) ustanowienia zabezpieczeń i ubezpieczenia, z wyjątkiem kosztów
     ubezpieczenia spłaty kredytu - wraz z oprocentowaniem i pozostałymi
     kosztami - na wypadek śmierci, inwalidztwa, choroby lub bezrobocia
     konsumenta,
   5) wynikających ze zmiany kursów walut.
2. Wzory obliczenia rzeczywistej rocznej stopy oprocentowania określa załącznik
  do ustawy.
3. Utracone korzyści z tytułu wniesienia środków pieniężnych, w przypadku
  kredytu, o którym mowa w art. 2 ust. 2 pkt 6, ustala się jako różnicę
  pomiędzy oprocentowaniem rynkowym a stosowanym w tej umowie.
4. Przez oprocentowanie rynkowe, o którym mowa w ust. 3, należy rozumieć
  średnie ważone oprocentowanie w stosunku rocznym rachunków terminowych w
  złotych osób fizycznych prowadzących gospodarstwa domowe w wysokości
  odpowiadającej maksymalnemu okresowi oczekiwania na kredyt przewidzianemu w
  umowie, ogłaszane przez Prezesa Narodowego Banku Polskiego co sześć miesięcy
  w Dzienniku Urzędowym Narodowego Banku Polskiego.
5. Jeżeli okres oczekiwania na kredyt, o którym mowa w ust. 4, jest dłuższy niż
  36 miesięcy, za oprocentowanie rynkowe przyjmuje się średnie ważone
  oprocentowanie w stosunku rocznym rachunków terminowych, o których mowa w
  ust. 4, prowadzonych na 36 miesięcy.
                                        
                                     Art. 8.
1. Konsument jest uprawniony do spłaty kredytu przed terminem określonym w
  umowie. Termin dokonania spłaty powinien odpowiadać terminom wnoszenia rat
  określonym w umowie.
2. Jeżeli konsument spłaca kredyt przed terminem wówczas w przypadku:
   1) kredytu oprocentowanego - nie jest zobowiązany do zapłaty oprocentowania
     za okres po spłacie kredytu,
   2) kredytu nieoprocentowanego - konsument ma prawo do zmniejszenia
     zapłaconych kredytodawcy prowizji i opłat proporcjonalnie do okresu, o
     który skrócono czas korzystania z kredytu.
3. Kredytodawca może zastrzec prowizję za wcześniejszą spłatę kredytu
  konsumenckiego tylko w umowach dotyczących kredytów walutowych lub kredytów o
  stałej stopie procentowej w okresie kredytowania, o ile kwota kredytu jest
  wyższa niż 5000 zł.
4. Kredytodawca obowiązany jest rozliczyć się z konsumentem w terminie 14 dni
  od dnia dokonania spłaty kredytu.
                                        
                                     Art. 9.
1. Weksel lub czek konsumenta wręczony kredytodawcy w celu spełnienia lub
  zabezpieczenia świadczenia wynikającego z umowy o kredyt konsumencki powinien
  zawierać klauzulę "nie na zlecenie".
2. W razie przyjęcia przez kredytodawcę weksla lub czeku niezawierającego
  klauzuli "nie na zlecenie" i przeniesienia takiego weksla lub czeku na inną
  osobę kredytodawca obowiązany jest do naprawienia poniesionej przez
  konsumenta szkody w związku z zapłatą na rzecz posiadacza weksla lub czeku.
3. Przepis ust. 2 stosuje się również, gdy weksel lub czek znalazł się w
  posiadaniu innej osoby wbrew woli kredytodawcy.
                                        
                                    Art. 10.
1. Wyłączenie lub ograniczenie zarzutów przysługujących konsumentowi w razie
  przelewu przez kredytodawcę wierzytelności z umowy o kredyt konsumencki jest
  bezskuteczne.
2. W razie przejęcia albo przystąpienia przez konsumenta do długu wynikającego
  z umowy, na podstawie której został udzielony kredyt konsumencki innej
  osobie, kredytodawca obowiązany jest do poinformowania konsumenta na piśmie o
  warunkach kredytu. Art. 4 ust. 2 i 3 stosuje się odpowiednio.
                                        
                                    Art. 11.
1. Konsument, z zastrzeżeniem ust. 5 i art. 12 ust. 1, może bez podania
  przyczyny, odstąpić od umowy o kredyt konsumencki w terminie 3 dni od dnia
  zawarcia umowy. Jeżeli umowa o kredyt konsumencki nie zawierała informacji o
  uprawnieniu do odstąpienia od umowy, konsument może odstąpić od umowy w
  terminie 10 dni od dnia otrzymania pisemnej informacji o prawie odstąpienia
  od umowy, nie później jednak niż w terminie 2 miesięcy od dnia zawarcia
  umowy.
2. Kredytodawca obowiązany jest przy zawarciu umowy wręczyć konsumentowi wzór
  oświadczenia o odstąpieniu od umowy z oznaczeniem swojego imienia, nazwiska
  (nazwy) i adresu zamieszkania (siedziby).
3. Termin do odstąpienia od umowy jest zachowany, jeżeli konsument przed jego
  upływem złoży pod wskazanym przez kredytodawcę adresem oświadczenie o
  odstąpieniu od umowy. W razie spełnienia świadczenia przez kredytodawcę przed
  upływem terminu do odstąpienia od umowy odstąpienie staje się skuteczne,
  jeżeli świadczenie zostanie zwrócone kredytodawcy łącznie z oświadczeniem o
  odstąpieniu od umowy, z zastrzeżeniem ust. 4.
4. Jeżeli spełnienie świadczenia przez kredytodawcę nastąpiło na rzecz
  podmiotu, od którego konsument nabył rzecz lub usługę i między tym podmiotem
  a kredytodawcą istnieje umowa regulująca zasady udzielania kredytu
  konsumenckiego na nabycie rzeczy lub usługi, konsument może odstąpić od umowy
  o kredyt konsumencki poprzez złożenie oświadczenia, o którym mowa w ust. 3.
  Warunki zwrotu świadczenia kredytodawcy określa umowa zawarta między
  podmiotem, od którego konsument nabył rzecz lub usługę, a kredytodawcą.
5. Przed upływem terminu do odstąpienia od umowy konsument nie jest zobowiązany
  do spłaty kredytu ani zapłaty oprocentowania. W razie odstąpienia od umowy
  kredytodawca obowiązany jest niezwłocznie zwrócić poniesione przez konsumenta
  na rzecz kredytodawcy koszty udzielanego kredytu, z wyjątkiem opłaty
  przygotowawczej oraz pobranych przez kredytodawcę opłat związanych z
  ustanowieniem zabezpieczenia.
6. Prawo do odstąpienia od umowy nie przysługuje konsumentowi w razie zawarcia
  umowy o kredyt konsumencki przeznaczony na nabycie rzeczy lub prawa, których
  cena zależy wyłącznie od ruchu cen na rynku finansowym lub giełdowym.
7. Kredytobiorca jest uprawniony do odstąpienia od umowy, o której mowa w art.
  2 ust. 2 pkt 6, przed uzyskaniem kredytu. Za okres utrzymywania wniesionych
  środków pieniężnych należy mu się oprocentowanie określone w umowie, nie
  niższe jednak niż  określone na podstawie art. 7 ust. 4 i 5.
8. W przypadku odstąpienia od umowy, o której mowa w ust. 7, kredytodawca
  obowiązany jest rozliczyć się z konsumentem w terminie 14 dni od dnia
  odstąpienia od umowy.
                                        
                                    Art. 12.
1. Jeżeli kredyt konsumencki przeznaczony był na nabycie określonej rzeczy lub
  usługi na podstawie umowy zawartej poza lokalem przedsiębiorstwa lub na
  odległość to odstąpienie przez konsumenta od tej umowy jest skuteczne także
  wobec umowy o kredyt konsumencki.
2. W przypadku odstąpienia od umowy, o którym mowa w ust. 1, kredytodawca
  obowiązany jest zwrócić poniesione przez konsumenta koszty zgodnie z trybem
  określonym w art. 11 ust. 5.
                                        
                                    Art. 13.
1. W razie odstąpienia przez konsumenta od umowy, na podstawie której nabył on
  rzecz lub usługę, z powodu niewykonania lub nienależytego wykonania
  zobowiązania odstąpienie od tej umowy jest skuteczne także wobec umowy o
  kredyt konsumencki, jeżeli pomiędzy podmiotem, z którym konsument zawarł
  umowę o nabycie rzeczy lub usługi a kredytodawcą istnieje umowa, na mocy
  której kredyt na nabycie rzeczy lub usługi jest dostępny wyłącznie od tego
  kredytodawcy.
2. Jeżeli podmiot, z którym konsument zawarł umowę o nabycie rzeczy lub usługi,
  udzielił kredytu we własnym imieniu wówczas odstąpienie od umowy sprzedaży
  jest skuteczne również wobec umowy o kredyt konsumencki; ust. 3 stosuje się
  odpowiednio.
3. W przypadku, o którym mowa w ust. 1, kredytodawca obowiązany jest zwrócić
  poniesione przez konsumenta koszty zgodnie z trybem określonym w art. 11
  ust. 5.
4. Jeżeli pomiędzy podmiotem, z którym konsument zawarł umowę o nabycie rzeczy
  lub usługi a kredytodawcą istnieje umowa, o której mowa w ust. 1,
  kredytodawca jest obowiązany względem konsumenta wykonać obowiązki wynikające
  z przepisów o rękojmi za wady, gdyby spełniający świadczenie ich nie wykonał.
5. Jeżeli z powodu nienależytego wykonania zobowiązania nastąpiło obniżenie
  ceny rzeczy lub usługi nabytej z wykorzystaniem kredytu konsumenckiego,
  konsument jest  zwolniony z obowiązku spłaty kredytu w części odpowiadającej
  kwocie, o którą nastąpiło obniżenie ceny.
                                        
                                    Art. 14.
W razie zwłoki konsumenta z zapłatą dwóch pełnych rat kredytu, kredytodawca może
wypowiedzieć umowę po uprzednim wezwaniu konsumenta, w trybie określonym w
umowie kredytowej, do zapłaty zaległych rat w terminie nie krótszym niż 7 dni od
otrzymania wezwania pod rygorem wypowiedzenia umowy. Termin wypowiedzenia umowy
nie może być krótszy niż 30 dni.
                                        
                                    Art. 15.
1. W przypadku naruszenia postanowień art. 4-7 treść zawartej umowy o kredyt
  konsumencki ulega zmianie w ten sposób, że konsument obowiązany jest do
  zwrotu kredytu bez oprocentowania i innych kosztów kredytu należnych
  kredytodawcy, z zastrzeżeniem ust. 3, w terminie i w sposób ustalony w
  umowie. Jeżeli umowa nie określa sposobu spłaty kredytu, konsument obowiązany
  jest do jego zwrotu w równych ratach, płatnych co miesiąc od dnia zawarcia
  umowy. Jeżeli umowa nie przewiduje terminu spłaty kredytu, konsument
  obowiązany jest do jego zwrotu w terminie pięciu lat.
2. W przypadku naruszenia postanowienia art. 10 ust. 2 przepis ust. 1 stosuje
  się także do stosunku prawnego powstałego na skutek przystąpienia do długu
  albo przejęcia długu.
3. W przypadkach, o których mowa w ust. 1 i 2, konsument jest zobowiązany do
  poniesienia przewidzianych w umowie kosztów ustanowienia zabezpieczenia i
  ubezpieczenia kredytu.
                                        
                                    Art. 16.
W ogłoszeniach i reklamach dotyczących kredytu konsumenckiego zawierających
warunki udzielenia kredytu kredytodawca lub podmiot pośredniczący w zawarciu
umowy  obowiązani są podawać rzeczywistą roczną stopę oprocentowania, wyliczoną
od całkowitego kosztu kredytu.
                                        
                                    Art. 17.
Postanowienia umowne nie mogą wyłączać ani ograniczać uprawnień konsumenta
przewidzianych w ustawie, także w razie dokonania wyboru prawa obcego. W takich
przypadkach stosuje się przepisy ustawy.
                                        
                                    Art. 18.
Do umów objętych przepisami ustawy nie stosuje się przepisów Rozdziału I Działu
IV Tytułu XI Księgi trzeciej Kodeksu cywilnego.
                                    Art. 19.
W ustawie z dnia 20 maja 1971 r. - Kodeks wykroczeń (Dz.U. Nr 12, poz. 114, z
1981 r. Nr 24, poz. 124, z 1982 r. Nr 16, poz. 125, z 1983 r. Nr 6, poz. 35 i Nr
44, poz. 203, z 1984 r. Nr 54, poz. 275, z 1985 r. Nr 14, poz. 60 i Nr 23, poz.
100, z 1986 r. Nr 39, poz. 193, z 1988 r. Nr 20, poz. 135 i Nr 41, poz. 324, z
1989 r. Nr 34, poz. 180, z 1990 r. Nr 51, poz. 297, Nr 72, poz. 422 i Nr 86,
poz. 504, z 1991 r. Nr 75, poz. 332 i Nr 91, poz. 408, z 1992 r. Nr 24, poz.
101, z 1994 r. Nr 123, poz. 600, z 1995 r. Nr 6, poz. 29, Nr 60, poz. 310 i Nr
95, poz. 475, z 1997 r. Nr 54, poz. 349, Nr 60, poz. 369, Nr 85, poz. 539, Nr
98, poz. 602, Nr 104, poz. 661, Nr 106, poz. 677, Nr 111, poz. 724, Nr 123, poz.
779, Nr 133, poz. 884 i Nr 141, poz. 942, z 1998 r. Nr 113, poz. 717, z 1999 r.
Nr 83, poz. 931 i Nr 101, poz. 1178 oraz z 2000 r. Nr 22, poz. 271, Nr 73, poz.
852, Nr 74, poz. 855 i Nr 117, poz. 1228) po art. 138b dodaje się art. 138c w
brzmieniu:
   "Art. 138c. § 1. Kto w zakresie działalności swojego przedsiębiorstwa
             zawiera z konsumentem umowę o kredyt konsumencki z rażącym
             naruszeniem wymagań dotyczących treści umowy albo z pominięciem
             obowiązku doręczenia jej dokumentu, podlega karze grzywny.
         § 2. Tej samej karze podlega, kto w ogłoszeniach i reklamach
           dotyczących kredytu konsumenckiego, określając warunki udzielenia
           kredytu, nie podaje rzeczywistej rocznej stopy oprocentowania.
         § 3. Kto przyjmuje od konsumenta weksel lub czek niezawierający
           klauzuli "nie na zlecenie" w celu spełnienia lub zabezpieczenia
           świadczenia wynikającego z umowy o kredyt konsumencki, podlega karze
           grzywny.
         § 4. Jeżeli przedsiębiorcą jest podmiot niebędący osobą fizyczną,
           odpowiedzialność przewidzianą w przepisach § 1-3 ponosi osoba
           kierująca przedsiębiorstwem lub osoba upoważniona do zawierania umów
           z konsumentami.".
                                        
                                    Art. 20.
W ustawie z dnia 14 grudnia 1995 r. o spółdzielczych kasach oszczędnościowokredytowych
(Dz.U. z 1996 r. Nr 1, poz. 2, z 1999 r. Nr 101, poz. 1179 oraz z
2001 r. Nr 8, poz. 64) w art. 29 dodaje się ust. 3 w brzmieniu:
   "3. Do umów o kredyt konsumencki zawieranych przez kasy stosuje się przepisy
     ustawy z dnia 20 lipca 2001 r. o kredycie konsumenckim (Dz.U. Nr ..., poz.
     ...).".
                                        
                                    Art. 21.
Do umów zawartych przed dniem wejścia w życie ustawy stosuje się przepisy
dotychczasowe.
                                        
                                    Art. 22.
Ustawa wchodzi w życie po upływie 12 miesięcy od dnia ogłoszenia.

Załączniki                                                            
